[
    {
        "content": "UCWANINGO lwenkampani ebolekisa ngemali, iWonga, luveza ukuthi abantu baseNingizimu Afrika sebenciphise imali yokuthenga igilosa ukuze bakwazi ukukhokhela i-medical aid, umshwalense nezokuphepha emizini yabo njengoba izinga lempilo liqombola.Ucwaningo lwenziwe kubantu abawu-4 500 abaneminyaka engaphezu kuka-18.Kuvele ukuthi bayahluleka ukukhokhela ama-credit card nezinye izikweletu. Lokhu kusho ukuthi abakwazi ukonga imali nokongela umhlalaphansi.UMnuz James Williams oyinhloko yezokukhangisa eWonga, uthe inhloso yocwaningo lwabo wukuthola ukuthi abantu baphila kanjani njengoba impilo ibiza.“Njengoba impilo ibiza, abantu abasenayo imali yokwenza izidingo zabo. Bayaphoqeleka ukuthi babophe izifociya,” kusho uWilliams.Abantu okukhulunywe nabo kulolu cwaningo u-41% wabantu bahola phakathi kuka-R10 000 no-R25 000 ngenyanga.Kuthiwa bathwele kanzima njengoba besebenzisa u-80% womholo wabo ukukhokhela imizi noma irenti kanti abahola kangconywana basebenzisa u-24% womholo wabo ukwenza lezi zinto.Kuvela ukuthi abahola uR2 500 bona bachitha imali yabo ekuthengeni ukudla nasekuqinisekiseni ukuthi banendawo yokuhlala.Abantu baseNingizimu Afrika abaningi bafuna ukuqinisekisa ukuthi banophahla, bayadla, baphile kahle futhi baya ezikoleni ezikahle.Imali eningi iya ekukhokheleni izindlu (24%), i-medical aid (13%), ukudla/igilosa (11%) nasemalini yesikole (10%).UWilliams uthe bancane kakhulu abantu abakwazi ukuya ezibhedlela ezizimele ngoba abaningi kabanayo imali.Kubantu okwenziwe kubona ucwaningo wu-16% kuphela othe ukwazi ukukhokhela i-medical aid futhi bayakhala ngokuthi iyabiza.Okukhathazayo wukuthi abantu bakhale ngokuthi amabhondi nerenti adla imali yabo eningi.UWilliams uthe labo abakhokhela ama-credit cards nezinye izikweletu bathole ukuthi inzalo inyuke ngo-51%, ikakhulukazi kulabo abahola uR2 500.“Lokhu kusho ukuthi abantu bacwile ezikweletini futhi bayaphoqeleka ukuboleka imali komashonisa nabanye ababolekisi ngemali abangabhalisiwe ngokusemthethweni,” kuchaza uWilliams.U-84% wabaphendulile uthe imali eningi uyichitha ekuthengeni ukudla, u-54% uthe uyichitha ukukhokhela ugesi kanti uphethroli uthatha u-33% wamaholo.“Ukuntenga kwamandla emali kunomthelela omubi njengoba kwenza ukudla kubize, uphethroli onyuka umlibe nogesi obizayo nawo wenza impilo ibize,”kusho uWilliams.Kwabaphendulile ocwaningweni bathe abasathengi izimpahla ezibizayo, abasakwazi ukuzikhipha nokuzijabulisa okuyisibalo esiwu-32%.Bathe baphoqelekile ukunciphisa igilosa abayithenga nyanga zonke nokubopha izifociya.Kuvele ukuthi u-60% wabaphendulile unezingane ezineminyaka engaphansi kuka-21, okufanele bazondle ngo-R971 ngenyanga bengakabali imali yesikole.UWilliams uthe u-10% wabantu abaphendule imibuzo bayaphoqeleka ukuboleka imali ukuze baphile njengoba izindleko zidlula amaholo.Bathe basebenzisa u-90% noma umholo wabo wonke ukuze baphile.U-55% wabantu abaphendulile uthe awukwazi ukonga ikakhulukazi labo abahola kancane.U-59% wabaphendulile uthe awukwazi ukonga imali yomhlalaphansi njengoba abanye bonga u-R1 206 abahola kangcono.Okuthusayo wukuthi abaneminyaka ewu-56 kuya ku-64 abanayo imali abayibekele umhlalaphansi."
    },
    {
        "content": "ABEKOMITI elilwa nobugebengu eNanda nasezindaweni ezakhelene nayo, bathi akuwenzi umehluko ukuqothwa kwabasolwa ngobugebengu kule ndawo.  Lokhu kulandela isigameko lapho amaphoyisa eqothe abasolwa abathathu kwathi oyedwa waphulukundlela wabaleka, okwezeke eCongo khona eNanda ngoLwesibili ebusuku.Lesi sehlakalo sinconywe kakhulu ngabaningi ezinkundleni zokuxhumana abebenconcoza ngomsebenzi wamaphoyisa.Yize kunjalo, ilungu lekomiti elilwa nobugebengu endaweni, iThekwini Neighbourhood Watch elicele  kugodlwe igama lalo, engxoxweni neSolezwe lithe ukuqothwa kwalezi zigebengu kufana nokuthela amanzi emhlane wedada njengoba sanda isibalo sabesilisa abancane abajoyina iqembu  ezigelekeqe elibizwa nge-West elihlalise lubhojozi umphakathi.“Bevile ku-200 manje abafana abancane abajoyine leli qembu lemigulukudu.  Ukubulawa kwabathathu engikholwa ukuthi bangamalungu aleli qembu elisihlalise kabi, akwenzi mehluko kunalokho kubenza babenolaka kakhulu ngoba uma kufe uzakwabo baphuma zinkalo zonke bantshontshe, babambe inkunzi bagqekeze ngenhloso yokuqoqa imali yokuthi bamngcwabe. Engakatholwa umholi waleli qembu, kusenzima kakhulu,” usho kanjeUthe umholi weqembu cishe uneminyaka engu-21 kanti bazifikela mathupha emizini enezingane zabafana baphoqe abazali ukuthi zijoyine iqembu lakhe. Kukholakala ukuthi abafana banikezwa izibhamu abahlukumeza ngazo umphakathi kanti badayisa nezidakamizwa endaweni. Uthe umkhuba asebewuqalile, ukungena emizini yabantu babatshele ukuthi umuzi bayawudla ngenkani baxoshe abanikazi endlini.“Sifisa ukuthi uhulumeni atshale amasosha ukulwa nalesi sihlava, ngoba kubukeka sengathi amaphoyisa ngeke aphumelele ukulwa naso engalekelelwa,” kuqhuba yena.Okhulumela amaphoyisa KwaZulu-Natal uColonel Robert Netshiunda, uthe amaphoyisa afuna uthuli umsolwa oyedwa ophunyuke wabaleka ngesikhathi bedubulana nawo.“Abasolwa bayamaniswa namacala okubulala iphoyisa uSergeant Yekani Siboniso Thabethe, elokubulawa kwababili bendawonye elenzeka khona eNanda ngoJanuwari, namanye amacala amabili okubulala.  Ngaphambi kokuthi iphoyisa libulawe, kwathathwa isibhamu salo somsebenzi,” kusho uNetshiunda."
    },
    {
        "content": "AMADODAKAZI wowayengungqongqoshe wezamaBhizinisi kaHulumeni, uMnuz Pravin Gordhan, athi abazi ukuthi bakhuluma ngani labo abagxeka ubaba wawo.Amadodakazi kaGordhan athe ubaba wawo akafanelwe izinhlamba achashwa ngazo. Lokhu akusho enkonzweni yomngcwabo wakhe ebise-ICC.Indodakazi kaGordhan, uNksz Anisha Gordhan, ithe ubaba wayo akufanele agxekelwe ukungenzi kahle kwezinkampani zikahulumeni ezifana ne-SAA, Denel nezinye ebezingaphansi komnyango abewuphethe ngaphambi kokhetho lwangoMeyi.Uthe ubaba wakhe wazama ngakho konke okusemandleni akhe ukuhlenga lezi zinkampani ngesikhathi enikezwa lo mnyango ngo-2018.“Iqiniso ukuthi imali emabhizinisini kahulumeni yaqala ukubhubhudlwa ngo-2009, kwaze kwaba u-2018. Ubuholi obangena ngo-2018 bafica amabhizinisi kahulumeni ebhekene nezinkinga. Abaholi abangena ngalesi sikhathi bazame ngayo yonke indlela ukulungisa izinkinga abazificile.”UNksz Anisha uthe ukuhlaselwa kukaGordhan kubeke impilo yabo engcupheni njengoba ethe kube nezikhathi lapho bebethola khona izinsongo ezibhekiswe kubona bewumndeni.Enye indodakazi kaGordhan, uNksz Priyesha Gordhan, ithe abantu bakuleli akufanele bavume ukudukiswa ilabo abakhuluma izinto ezingelona iqiniso ngoGordhan.“Abantu baseNingizimu Afrika kufanele baqhubeke nokubuka ngeso elijulile izinto ezenzeka phambi kwabo, bengavumi ukudukiswa ilabo abakhuluma abakuthandayo.”Uthe uGordhan ubewubaba onothando ekhaya, wathi ubengaziphakamisile emphakathini.Umngani kaGordhan owayeyiphini lakhe eMnyangweni wezeZimali, uMnuz Mcebisi Jonas, uthe uGordhan ubethukwa kakhulu ilabo ababefuna ukucekela phansi igama lakhe.“Inhloso yabo enkulu babefuna ukuthi uGordhan noMnyango woMgcinimafa behlelwe isithunzi khona babezokwazi ukuzitamuzela emalini yomphakathi.”UJonas uthe baningi abantu abaqhelile kuGordhan ngenxa yokulwa kwakhe nenkohlakalo.“Ubenombono owehlukile ikakhulu uma kukhulunywa indaba yokwakhiwa kabusha kwe-ANC. Lokhu bekumenza ukuthi abe inkomo edla yodwa.”UJonas uchaze ngokugula kukaGordhan.Uthe ngoJulayi, wabatshela ukuthi uphethwe umdlavuza.“Wathi isimo sakhe sibi, wathi utshelwe ukuthi uzophila izinyanga ezintathu kuphela.”UJonas uthe uGordhan ukhombise ukuba nesibindi ngesikhathi ebhekene nokugula."
    },
    {
        "content": "INHLANGANO eyenza ucwaningo ngakho konke okuthinta izingane, iChildren’s Institute, eseNyuvesi yaseCape Town, isiphakamise ukuthi uhulumeni anyuse isibonelelo sezingane esiwu-R530 okungenani sibe phakathi kuka-R760 no-R1 500.Lolu cwaningo, olubizwa nge-Child Gauge, luveze ukuthi u-71% wezingane zakuleli uphila emakhaya aswele.Ingane eyodwa kweziwu-25 iyashona ngaphambi kokugubha unyaka izelwe.UNkk Lori Lake we-Children’s Institute uthe bathole ukuthi ingane eyodwa kwezine ayikhuli ngendlela efanele ngenxa yokungadli ukudla okunomsoco nokungatholi imfundo efanele.Uthe imfundo yasenkulisa ibalulekile kanti nokudla kuhambisana nokukhula kwengqondo nomzimba. Uthe izingane ezivela emakhaya angenakho ukudla okwanele ziyabonakala ukuthi zilambile nokwenza ingqondo nomzimba kungakhuli kahle.UNkk Lake uthe isibonelelo sezingane yisona esilwa nobuphofu obubhekene nezingane ngakho ukunyuswa kwaso kuzoletha impilo engcono ezinganeni.Ubalule ukuthi nabesifazane kufanele balekelelwe ukuthola umsebenzi nokudla njengoba kuyibona ababhekelela izidingo zezingane.Ngonyaka odlule bezingaphezu kuka-13 million izingane ezihola isibonelelo sikahulumeni.Ikhwelo lokuthi kunyuswe isibonelelo sezingane aliqali ukukhishwa yiChildren’s Institute njengoba uMnuz Mervyn Abrahams, wenhlangango eyenza ucwaningo ngokubiza kokudla nesimo senhlalo, iPietermaritzburg Economic Justice & Dignity Group, ehlale ecela uhulumeni ukuthi anyuse isibonelelo sezingane ukuze zizokwazi ukudla okunomsoco.Uthe ukudla kwezingane ezineminyaka emithathu kuya kweyisishiyagalolunye kubiza u-R825.00 bese kuthi okwengane eneminyaka ewu-10 kuya kwewu-13 kubize u-R898.01UNkk Hlengiwe Zondi, waseMpola ngaphandle kwasePinetown, onezingane ezihola isibonelelo sikahulumeni, uthe bangajabula uma uhulumeni engasinyusa ngoba ukudla kuyabiza.“Kuyabiza ukuthengela izingane ukudla okunomsoco ikakhulukazi lezo eziya enkulisa. U-R530 awaneli, sigcina sesigcwalisela ngemali yokudayisa oswidi nokunye esizama ngakho. Kufanele uhulumeni asizwele ngoba noR370 wabangasebenzi ukhetha ibala.”Ubalule ukuthi uma ethola isibonelelo sezingane uthenga u-2kg kapolony owu-R66.65, u-3kg wama-aphula owu-R45.71, u-4kg kabhanana owu-R58.60, u-7kg wama-orintshi owu-R62.46, amaqanda awu-60 ngoR168.19, olofu bezinkwa bezinsuku eziwu-25 ngenyanga ababiza uR381.14, u-800g we-peanut butter R84.87, u-900g kajamu owu-R38.86, u1kg wemargarine owu-R41.70, ijusi ewu-R120. Konke lokhu kuba wu-R1 068.18.Uthe okunye ukudla okudliwa yizingane kubalwa negilosa yabantu abadala ngakho bayadinga ukuthi isibonelelo sezingane sinyuswe.IChildren’s Institute ibuye yagqugquzela ukuthi izingane kufanele zihambe inkulisa, uhulumeni aqinisekise ukuthi kunothisha abafundisekile ngokuthuthukisa ulwazi lwezingane."
    },
    {
        "content": "NKOSIKHONA CELEUMASIPALA waseMnambithi, i-Alfred Duma ugcine usifezile isethembiso sokwenza konke okusemandleni ukutakula abadayisi basemgwaqweni bakule ndawo.Lesi sibophezelo senziwe yiMeya yalo NMasipala, uMnuz Zama Sibisi ngesikhathi abadayisi abangu-35 begixatshezwa yilo masipala ngezindlu zokudayisela.UMnuz Sibisi uthe bayakholelwa kakhulu kwiqhaza labadayisi basemgwaqweni wathi yingakho njalo bezibeke eqhulwini izidingo zabo.''Siyakholelwa kakhulu kubasebenzi bethu basemgwaqweni. Siyazi ukuthi banendima abayidlalayo ekufukulweni komnotho wedolobha. Yingakho nje sizimisele ngokubalekelela lapho kunesidingo khona, sizohlala sisiza,“  usho kanje.Mayelana nezindlu ababagixabeze ngazo uthe bakuqaphelile ukuthi zibalulekile kakhulu kubona njengoba uma libalele ilanga beliphelela kubona kanjalo nemvula ibizenzela.\"Sibe sesibona ukuthi masisukume sibalekelele ngezindlu. Siyakholwa ukuthi zizokwenza izimpilo zabo zibe ngcono kakhulu manje,'' usho kanje.Uthe lolu hlelo alumile, bakhona nabanye abasazoluthola lolu sizo kanti okumqoka kakhulu wukuqinisekisa ukuthi basebenza bejabulile kule ndawo yabo.UNkk Nomalanga Gumede ongomunye wabahlomulile uthe bajabule kakhulu ngezindlu abanikezwe zona.Ulimise ngesihloko elokuthi kwesinye isikhathi bekumane kube lukhuni satshe ukusebenza ungenayo indlu.Uthe babonga ukuthi kwathi uma bezikhalela kulo masipala wangabachizela kodwa kunalokho wathembeka wabuya wabakhela izindlu ezingu-35.UNkk Zandile Mfekayi uthe bese kuphele isikhathi eside edayisa ngaphandle kwendlu, muva nje ukholwa wukuthi sekuzoba ngcono kakhulu."
    },
    {
        "content": "Ungqongqoshe wezeMfundo eGauteng uMnnuz Matome Chiloane usezwakalise ukushaqeka ethola ukuthi abafundi abane baseQinisweni Secondary School, e-Ivory Park, bazibulele phakathi kuka-Ephreli 26 noMeyi 5 nonyaka.Ngokwesitatimende, isigameko sokuqala senzeka ngo-Ephreli 26 lapho kuthiwa umfundi owayenza uGrade 10 waphuza ushevu ekhaya.Kuthiwa waphuthunyiswa emtholampilo lapho ashonela khona.“NgoLwesine ngoMeyi 2 umfundi kaGrade 11 oyintombazane utholwe efile ekhaya ngabazali bakhe. Kusolwa ukuthi uzibulale ngokudla ushevu,” kusho isitatimende.NgoLwesihlanu, ngoMeyi 3 kuthiwa kunomunye umfundi ongumfana obenza uGrade 11 naye odle ushevu oshonele esibhedlela.NgeSonto, ngoMeyi 5 kuthiwa kunobenza uGrade 12 okusolwa ukuthi udle ushevu ekhaya washonela endleleni ebheke esibhedlela.Umnyango uthe usuthumele ongoti abazokweluleka abafundi esikoleni nezihlobo.UChiloane uthe kubuhlungu ukubona kushona abantu abasebancane."
    },
    {
        "content": "UNobhala Jikelele we-ANC, uMnuz Fikile Mbalula, uthe awakhohlwe amaqembu afuna ukuthi kuhoxiswe uMengameli we-ANC uMnuz Cyril Ramaphosa njengomengameli ukuze asebenzisane nale nhlangano kuhulumeni wokubambisana. UMbalula uthe uzwile ukuthi kunamaqembu asabise ngokuthi ngeke axoxe ne-ANC uma kungukuthi ayimhoxisi uRamaphosa.“Abazofika nalesi siphakamiso abahambe bashone ngoba ngeke siyingene eyabo. Siyazi amaqembu azofuna izinto ezithile ukuze asebenzisane nathi, kodwa ekaRamaphosa ngeke siyenze, akayi ndawo,” kusho uMbalula ekhuluma nabezindaba esikhungweni semiphumela yokhetho eMidrand.UMbalula uthe sebeqalile ukubamba izinguyazana ngohulumeni wokubambisana.“Sixoxa nanoma iliphi iqembu. Sixoxa nawo wonke umuntu ngoba ukhetho aluzange luhlonze ozophatha uhulumeni ngayedwana. I-ANC ne-DA amanzi namafutha kodwa sizoxoxa nawo wonke umuntu. Sizoxoxa naneqembu i-Freedom Front Plus,” kusho uMbalula.Usho lokhu nje, iqembu uMkhonto weSizwe eliholwa owayengumengameli we-ANC wezwe uJacob Zuma, lithe lizoxoxa ne-ANC uma isusa uRamaphosa.UMbalula uthe abazange bamthathe kancane uZuma ngoba bebazi ukuthi uyesekwa KwaZulu-Natal, eGauteng naseMpumalanga.I-MK ithole ukwesekwa okukhulu eKZN yadlula i-ANC, kanti ilandelwa yi-IFP.UMbalula uthe bazoxoxa naneMK, wathi kodwa banazo ezinye izinto abangazenza.“Singaba iqembu eliphikisayo ngokusemthethweni, noma sibambisane namanye amaqembu. Asibhekile kuphela ukuthi sibe kuhulumeni.” Uthe ngoMsombuluko, kuzohlangana abaholi abaphezulu benhlangano babhunge ngomkhombandlela.“Kuzobuye kuhlangane nekomiti elibhekele ukusebenza kwansuku zonke kwenhlangano. NgoLwesibili, kuzohlala umhlangano wesigungu esiphezulu okuyiso esizonquma ngokumele kwenzeke. Sizobuyela kwabezindaba sizobatshela ukuthi sihamba nobani kulezi zinguyazana ngohulumeni wokubambisana,” kusho uMbalula. "
    },
    {
        "content": "INHLANGANO, Abahlali baseMjondolo, imemezele ukuthi ithathe isinqumo sokuthi iliboleke i-EFF ivoti layo njengoba kubhekwe okhethweni ngoMeyi 29.Isimemezelo senziwe uMengameli wale nhlangano yabantu abahlala emijondolo, uMnuz S’bu Zikode, ngeSonto.Ubekade esenkundleni yezemidlalo eNkanini, eMayville, eThekwini, abantu bephume ngothi lwabo embuthanweni wabo waminyaka yonke owaziwa ngokuthi i-UnFreedom Day.“Siyiboleka ivoti i-EFF. Abantu okumele bakwazi ukuthi asiyiyona i-EFF futhi asiyijoyini. Uma kudlula ukhetho sobona ukuthi i-EFF ibeka luphi uhlelo lokuhlangabezana nezimfuno zabahlali,” kusho uZikode.Uthe i-EFF izibophezelile odabeni lokubuyiswa komhlaba, kwezomnotho nakwezithinta izwe iPalestine.Uqhube wathi i-EFF iphinde yazibophezela ekuhlangabezaneni nezimfuno zabahlali ezingu-20.UZikode udalule ukuthi ukuvotela kwabo i-EFF akusho ukuthi sebeyiyona nokuthi bazovumelana nayo kuyo yonke into eyishoyo.“Sizoqhubeka nokuthi sibe inhlangano yabantu abahlala emijondolo ezimele yize sizoyeseka ngevoti i-EFF njengoba kubhekwe okhethweni. Umbandela wokubaboleka ivoti ingoba bakwazile ukuphendula kahle bazibophezela,” kusho uZikode.Uthe emhlanganweni wabo bonke abangamalungu abahlali odlule, beyikade ibiziwe namanye amaqembu ezepolitiki lapho abahlali babekade bebeka khona abakufunayo.Uqhube wathi i-EFF ikhombisile ukuvuthwa nokuba nomlando obambekayo.“Namhlanje (esho izolo) besikade sizomemezela nje kodwa isinqumo sathathwa kwiGeneral Assemble yaBahlali eyayingo-Ephreli 7. Isinqumo silandela nochungechunge lwemihlangano ebikade iba semiphakathini yabahlali, akusona nje isinqumo esivele sathathwa abaholi,” kusho uZikode.Uveze ukuthi emuva kwaleyo mihlangano abaholi baBahlali babamba imihlangano ngoMashi 22 kuya kuMashi 24, kudingidwa okwakushiwo abantu.Engxoxweni abe nayo neSolezwe maphakathi nesonto eledlule, uZikode uthe sekuyisikhathi sokuthi i-ANC iphunyuzwe ngoba ihlulekile ukubatakula ebubheni abacwile kubona abahlali.Waveza nokuthi Abahlali sebeyayisaba i-ANC esiphathe izintambo zombuso iminyaka engu-30."
    },
    {
        "content": "INHLANGANO, Abahlali baseMjondolo, ikhulekela ukuthi i-ANC ikhishwe ngevoti okhethweni lwangoMeyi 29, yengeza ngokuthi “umbuso uyadakana.”Lokhu kuvezwe nguMnuz S’bu Zikode, ongumengameli wale nhlangano, engxoxweni abe nayo neSolezwe izolo.UZikode uthe sesiside isikhathi abantu behlupheka ngakho uyafisa ukuba kunikezwe abanye ithuba lokuphatha izwe.“Lenele ithuba elinikezwe i-ANC, idinga ukuphunyuzwa ngenkulu inhlonipho. Siyalisaba iqembu elibusayo njengamanje, liyingozi kuBahlali baseMjondolo nakubantu baseNingizimu Afrika,” kusho uZikode.Kulindeleke ukuthi ngeSonto eMayville, eThekwini, le nhlangano ibe nomgubo waminyaka yonke ewubiza ngokuthi yi-UnFreedom Day.Lapha izobe yenza isimemezelo ukuthi yiliphi iqembu ezoliseka futhi ilivotele okhethweni.UZikode uthe bebekade benochungechunge lwemihlangano emiphakathini okutholakala khona amalungu ayo, bethatha izimvo nemicabango yabantu.Lo mholi uqhube wathi baphinde bamema amaqembu ezepolitiki ehlukene ukuthi azomukela futhi alalele izimfuno zabantu.“Sibe sesenza umqulu wezimfuno zabantu, sanxenxa amaqembu epolitiki ukuthi azibophezele kulokhu okufunwa ngabahlali ukuthi azokwenza. Besilindele ukuthi aphendule, azibophezele,” kusho uZikode.Uqhube wathi bonke osopolitiki abakhulume nabo bavumile ukuthi bazokwenza okufunwa ngabahlali, ikakhulukazi udaba lokubuyiselwa komhlaba kubantu.Udalule ukuthi abantu bese belilahlile ithemba, besho nokuthi ngeke bavote kodwa bangenelela beyinhlangano.“Sibe nemikhankaso lapho ebesikade sifundisa khona abantu ngokubaluleka kokuvota. Awukwazi ukungavoti bese kuthi ekugcineni ulindele ushintsho. Sesikhathele ukuzwa ngemiqulu yezethembiso yokhetho engafezekiswa yingakho senze owethu,” kusho uZikode.Uthe kusukela ngo-2006 minyaka yonke bagubha i-UnFreedom Day lapho beveza khona ukuthi abakakhululeki ngoba umhlaba awukabuyeli kubantu, abantu babhukuda ebubheni.Ukhale nangesibalo esibhezulu sabantu abaneziqu abaduve nazo emakhaya, abangasebenzi.“Nabantu bangathi awusile ekhanda uthi uhlala emjondolo bese uthi ukhululekile. Ngesikhahi izwe ligubha uSuku lweNkululeko, abantu bagcwala izinkundla bephelezele ongqongqoshe, izinsizwa nezintombi ezimbalwa ezikhululekile,” kusho uZikode.Uthe laba bantu abagcwala izinkundla bagcina sebethi nabo bakhululekile ngoba nakhu basuke benikezwe isikibha samahhala nokudla ngalolo suku.UZikode uthe ngokusho kwabo, ukuthi abakhululekile akukhona ukubukela phansi imizamo yabantu abahola umzabalazo owawulwa nobandlululo okubalwa kubo noChris Hani.“Esikubona kwenzeka manje akusikhona lokhu okwakulwelwa ngabaholi abadela izimpilo zabo ukuze kuzuzwe inkululeko. Ayikabi bikho inkululeko,” kusho uZikode."
    },
    {
        "content": "KUHLATSHWE ikhwelo kwabafundi bakwa-matric ukuthi bangapholisi maseko bafake izicelo zoxhaso  esikhwameni iNational Students’ Financial Aid Scheme (NSFAS).Lokhu kulandela ukuvulwa ngokusemthethweni kohlelo lokufaka izicelo zoxhaso lokufunda ngonyaka ozayo.Isifundazwe iKwaZulu-Natal yisona esihamba phambili ngezicelo ezitholwe yilesi sikhwama ngesikhathi siqala ukwamukela izicelo ngoLwesihlanu.Kuthe kushona ilanga ngoLwesihlanu bese bebalelwa ngaphezu kuka-172 000 abese befaka izicelo.UNgqongqoshe weMfundo ePhakeme, uDkt Nobuhle Nkabane, unxuse abafuna uxhaso ukuthi abangawapholisi amaseko. “Sivule lolu hlelo ukuze izitshudeni zikwazi ukusheshe zifake izicelo zokuxhaswa yi-NSFAS. Usuku lokuvala ukufaka izicelo nguDisemba 15, nonyaka kodwa izitshudeni nabafundi abangalindi kuze kube ngumzuzu wokugcina ngaphambi kokufaka izicelo.” Uthe nabafundi abenza u-matric abaqala izivivinyo zabo, abafake izicelo manje.“Nalabo abenza u-matric abazobhala sithi abafake izicelo zoxhaso zangonyaka ozayo bangaze balinde kuze kuphume imiphumela yabo. Silindele ukuthi kuvalwa uhlelo lokufakwa kwezicelo sibe sesithole ezibalelwa ku-800 000,” kuqhuba uDkt Nkabane.Uthe abagcini ngokuxhasa ngemali yokufunda labo abazali babo abahola kusuka ku-R350 000 kuya phansi.“Siboleka nemali yokufunda nalabo abazali babo abahola kusuka ku-R350 000 kuya ku-R600 000 ngonyaka. Leli qoqo laziwa nge-missing middle kanti siyazi kukhona nabanye ababalelwa ku-161 000, abafunda ngemifundaze ehlukene abangathembele kwi-NSFAS.” Lolu hlelo lokufawa kwezicelo lwenziwe nasezikoleni  eziyisishiyagalolunye kuleli. KwaZulu-Natal lwenziwe e-Edendale Technical High, eMgungundlovu.Umlawuli we-NSFAS, uMnuz Freeman Nomvalo, uthe iKZN yisona sifundazwe esinesibalo esiphezulu esiqale safaka izicelo. Uthe kubalulekile ukuthi izitshudeni zilethe izimfanelo ezifanele neziqondile uma zifaka izicelo.Uqhube wathi ngeke uxhaswe uma kungukuthi awamukelwanga esikhungweni semfundo ephakeme.Uveze ukuthi abahola isondlo sabantwana bayaxhaswa, akukho mgadagada eminingi edingeka kubona.“Kwabafaka izicelo zoxhaso kumele bangene kwi-website ye-NSFAS, bagcwalise imininingwane bese befaka ulwazi oludingekayo. Sihlela ukuthi kuphele unyaka sibe sesibaphendulile abazoxhaswa,” kusho uNomvalo.Uthe imininingwane okufakwe ngayo izicelo bayibheka ezinhlakeni ezifana nesikhwama esiqoqa intela iSARS, ukuthi iyahambisana."
    },
    {
        "content": "UNGQONGQOSHE wezeMali uMnuz Enoch Godongwana, uthe isibonelelo sabangasebenzi esiwuR350, sizoqala ukukhokhwa sesiwuR 370 ngo-Ephreli 1, nonyaka. UGodongwana usho lokhu ekhuluma ePhalamende, ngesikhathi ecacisa ngodaba lokwenyuswa kwemali.Lokhu kusho ukuthi imali izokwenyuka ngoR20 ukusuka kule ejwayelekile ebiholwa abantu nyanga zonke.UGodongwana uthe sebefinyelele esivumalweneni sokunyusa isibonelelo.“Kuyintokozo kimi ukuthi sigcine sivumelene ukwenyusa imali isuka kuR350 iya kuR370 kusukela ngo-Ephreli 1. Lokhu kuyingxenye yokuhlonipha amalungelo abantu bakithi,’’ kuchaza uGodongwana.Imali yesibonelelo sabangasebenzi yethulwa emuva kokugadla kweCovid-19 kuleli, eyashiya abantu abaningi bengenayo imisebenzi. Kunesikhalo sokuthi imali incane kakhulu ngoba izindleko zokuphila zimba eqolo.I-Covid -19 igadle okokuqala ngqa kuleli ngoMashi 2020, lapho kwavalwa izwe akwangasebenza lutho. Umnotho wakhahlamezeka kakhulu kwavalwa izimboni kwafa inqwaba yabantu ababehaqwe yiCovid-19.Ngaphambi kwesimemezeleo sikaGodongwana, uMengameli uCyril Ramaphosa wakuveza ukuthi izonyuswa le mali ngoba iwusizo ebantwini. URamaphosa wathi uthola imibiko emihle ngale mali ukuthi iyasiza."
    },
    {
        "content": "UCWANINGO lwakamuva lweStatsSA luveza ukuthi u-50% wabantu bakuleli uthembele ezibonelelweni zikahulumeni ukuze uphile.Kuvela ukuthi imizi ethembele ezibonelelweni zikahulumeni isuke ku-12.8% ngo-2002 yaya ku-39.4% ngo-2023.Umuzi nomuzi onomuntu oyedwa othola isibonelelo isibalo sakhona sisuke ku-30.8% ngo-2002 saya ku-50% ngo-2023.Isibalo sinyuswe kakhulu yisibonelelo sikaR350 wabangasebenzi.Kuzokhumbuleka ukuthi uhulumeni uveze ukuthi bawu-18 million abantu bakuleli abathola izibonelelo zikahulumeni.Umphathi weStatsSA, uMnuz Risenga Maluleke, uthe bawu-9.8 million abantu bakuleli abane-medical aid, iningi labo ngabamhlophe njengoba benza u-71.7% wabantu bakuleli abane-medical aid.Uveze ukuthi abaningi abahola izibonelelo zikahulumeni bagcwele e-Eastern Cape, kulandele iLimpopo nezinye izifundazwe.Yize isibalo sabathola ugesi sinyuke saya ku-89.8% ngo-2023 kodwa kuvela ukuthi ikota yabantu bakuleli isabasa phansi ukuze ipheke, abanye basebenzisa igesi nopharafini.UMnuz Mervyn Abrahams, wenhlangano eyenza ucwaningo ngokubiza kokudla nesimo senhlalo, iPietermaritzburg Economic Justice and Dignity Group, uthe kuyiqiniso ukuthi abantu abaningi bathembele ezibonelelweni zikahulumeni kodwa kufanele zithi ukunyuka.Uthe abantu badinga isibonelelo esizobasiza ukuthi beze nezindlela zabo zokuphila.Uveze ukuthi kunocwaningo akade belwenza lapho bebenika intsha efunde kumaTVET College izibonelelo kanti le ntsha ikwazile ukuyofuna imisebenzi, enye yavula amabhizinisi amancane kanti enye isebenzise le mali ukulima amaveji ewadayisela umphakathi.Ubalule ukuthi izibonelelo ziphelela ekudleni futhi nazo azanele ukuthengela abantu ukudla okunomsoco.Ugqugquzele uhulumeni ukuba eze nesibonelelo esizolekelela abantu ukuthi bakwazi ukuziphilisa."
    },
    {
        "content": " Imqoka impilo yomntwana ezinsukwini ezingu-1000 ezelwe. Lesi kuba yisikhathi sokusimama komzimba, nokuswabuluka engqondweni nasemoyeni komntwana. Futhi lesi kuba yisikhathi sokwakheka kwesisekelo sempilo yengomuso enganeni.Uhlelo olwaziwa nge-1000 Hospital Programme - oluqhamuka nabakwa-Huggies  bembambisene noMnyango wezeMpilo luhlomisa omama abazobeletha ngolwazi namathuluzi amqoka ukunakekela impilo yabo neyabantwana abazelwe. Lo mkhankaso uzophinde uvule amathuba omsebenzi kulabo abafisa ukwenza umsebenzi wezempilo emphakathini.Selokhu lwaqala lolu hlelo ngo-2013, lwaziwa nge-Huggies Health Workers noma iHuggies Moms, sekuqeqeshwe abesifazane bathunyelwa ezibhedlela ezingu-113 eNingizimu Afrika. Iningi lalezi zibhedlela zisezindaweni ezishoda ngezidingo-ngqangi njengakoSoweto eGauteng, eMlaza KwaZulu-Natal naseKhayelitsha eWestern Cape.Esinye sezizathu zokuqalwa kohlelo olunjengalolu kwaba ukucaca kwesidingo sokufundisa abantu ngobumqoka benhlanzeko, impilo yengane nokondleka kwayo. Lezi zinto zineqhaza elikhulu ekukhuleni kahle komntwana osanda kuzalwa nempilo kamama wayo. ENingizimu Afrika ukusondeza lokhu kwesekwa kubalulekile emkhankasweni wokuqinisekisa impilo enhle, ikakhulu ngesikhathi owesifazane esakhulelwe ukuze umntwana afike ephile kahle.Echaza ngalokhu, ngaphambi kosuku i-Baby #BumpDay olungomhla ka-24 Julayi, uCamilla Mgiba oyi-Junior Brand Manager kwa-Huggies, uthe lolu suku luveza ithuba lokuqwashisa ngesidingo sokunakekelwa okulinganayo komama abalindele ukuteta.\"Uhlelo lwe-1000 Day Hospital Programme seluzakhele igama ngokuba yinqola ethwele ulwazi nezimfundiso ezifanele. Ithimba lethu iHuggies Moms lisebenzisana nodokotela nabahlengikazi amitholampilo nasezibhedlela abazinze kuzo. Sebeyingxenye emqoka yomsebenzi wabezempilo. Ngomsebenzi wabo, besiza omama abalindele ukubeletha, bayakwazi ukusondeza ulwazi oludingekayo olungalekelela labo mama endleleni yabo nangesikhathi esibucayi ngemuva kokubeletha. Singasho nje ukuthi kuze kube manje ithimba le-Huggies Moms selisebenze ama-shift angu-230 lisiza amakhulu omama ekuzinakekeleni bona nabantwana abasanda kuzalwa,\" kusho uMgiba.Ithimba le-Huggies Moms lisiza kakhulu ngokubonisa abakhulelwe ngokuzinakekela nokuhlelela abantwana besesesiswini baze bafike emhlabeni. Baphinde basize abezempilo ngokulungiselela umama ngolwazi lokuzinakekela sebesemakhaya, bebanika amacebo okubalwa kuwo ukuvama ukugona umntwana enamathele esikhumbeni sakho, ukushintsha amanabukeni, ukuncelisa ibele nokuhlela isimo umntwana osanda kuzalwa azokhula kahle kuso.Kumanje ithimba le-Huggies Moms lihambela izibhedlela zomphakathi namaklinikhi usuku nosuku behambisa izifundo nosizo oludingekayo. Bayakwazi nokuhlela ukuxoxa nomama ngabanye ukuze bezwe kabanzi ngabakudingayo. Kule mikhankaso basebenzisa nemifanekiso ukuze imilayezo yabo ifinyelele ngendlela ezwakalayo.Ngaphandle kokufundisa, ithimba le-Huggies Moms liphinde linikwe umsebenzi wokusabalalisa namasampula emikhiqizo njengamanabukeni nama-wipes okwesula umntwana osanda kuzalwa.\"Izinsuku ezifana ne-#BumpDay zibekelwe imigubho kwa-Huggies - zisinika ithuba lokubheka indlela esesiyihambile namagalelo enziwe yimikhankaso efana ne-1000 Day Programme. Kuyasithokozisa ukubona umehluko owenziwe yilolu hlelo kubantu besifazane nasemiphakathini. Sizolokhu ziyilandela imiphumela emihle yalolu hlelo olumqoka kangaka,\" kwengeza uMgiba."
    },
    {
        "content": "Umndeni wakwaGcaba usukhiphe isitatimende lapho uthi ufuna iziphathimandla zinike ithuba ilungu lawo uMnuz Mfundo Gcaba ithuba lokuthi achaze ngemali okuthiwa wayifakela omunye wabasolwa ecaleni lokubulawa kuka-AKA.Ecaleni lika-AKA, owadutshulwa ngoFebhuwari nyakenye, amaphoyisa abophe uLindokuhle Thabani Mkhwannazi, Lindani Zenzele Ndimande, Eddie Syanda Myeza, Mzwethemba Harvy Gwabeni noLindokuhle Mhlaliseni Ndimande.Ngesonto eledlule ngesikhathi umbuso wenza izethulo zokuphikisana nesicelo sebheyili sabasolwa, uMshushisi onkhulu  u-Adv Elvis Gcweka waveza ukuthi uGwabeni washayela uGcaba ucingo.Uthe ngemuva kwalokho kwangena uR800 000 ebhange likaGwabeni.Umndeni wakwaGcaba uthe kusuka kuvele igama likaMfundo kuningi ukuqagela kubantu ngokuthi leyo mali kwakungeyani.Uthe uyayethemba ingalo yomthetho futhi uzobambisana nayo.Uveze ukuthi uMfundo ngusomabhizinisi ophumelele onamabhizinisi ezimayini zamalahle namatekisi.“Kubalulekile ukuveza ukuthi ukushintshana kwemali okwenzeka phakathi kwakhe noMnuz Gwabeni kwakuqondene namabhizinisi. Lokhu kushintshana osekwenzeke isikhathi eside kungaqinisekiswa ngobufakazi basebhange futhi akukusha,” kusho isitatimende.Sithe umndeni ukhathazekile ngokuthi abomthetho abakamthinti uMfundo ukuzwa uhlangothi lwakhe lodaba. Uthe unxuswa ukuthi anikwe ithuba  lokuthi bamuzwe.“Kusemqoka ukuqonda ukuthi uMfundo uwuqinisekisile umndeni ukuthi akukho okumhlanganisa nezenzo zobugebengu futhi akanaso isizathu sokuzibandakanya nazo. Konke akuqhuba emabhizinisini kusemthethweni futhi akukho akufihlela umphakathi nomthetho.”Umndeni uthe uyazwelana nomndeni ka-AKA kanjalo nokaTibz Motsoane naye owashona kulesi sigameko."
    },
    {
        "content": "BAYAQHUBEKA nokulwela ukuthi baqashwe ngokugcwele wuMasipala weTheku, abebengabasebenzi ngaphansi kohlelo loMnyango wezeMisebenzi kaHulumeni olubizwa nge- Expanded Public Works Programme, abamiswe emva kokuthi kuthiwe izinkontileka zabo seziphelelwe yisikhathi.Ngenyanga edlule umasipala wamemezela ukuthi ngeke zivuselelwe izinkontileka zabasebenza ngaphansi kwalolu hlelo abevile ku- 4000. Phakathi kwezizathu ezibekiwe, ukhala ngokuncishiswa kwemali yesibonelelo enikezwa umasipala wuMnyango wezeMisebenzi kaHulumeni ukuxhasa lolu hlelo, isuka R42 million nyakenye yabangu- R18.79 million kulo nyaka. Umasipala ugcizelele ukuthi uzoqasha kuphela abangu-1 276 ukwenza lo msebenzi, waveza ukuthi kuzothathwa abasha kwazise abebevele besebenza sikhathi sabo, seminyaka emibili senkonteleka okwakuvunyelwene ngayo, sesiphelile kwabaningi.UNobhala wenyunyana emele laba basebenzi, i-Municipal and Allied Trade Union of South Africa eThekwini (Matusa), uMnuz Xolani Maxhegu ekhuluma neSolezwe, uthe abakalilahli ithemba njengoba zisaqhubeka izingxoxo okuhloswe ngazo ukuthi laba basebenzi babuyiselwe emsebenzini baphinde baqashwe ngokugcwele.“Lolu daba sesiludlulisele kwikhomishini ebhekelele izindaba ezithinta abasebenzi, i-Commission for Conciliation, Mediation and Arbitration (CCMA). Sizohlala nomqashi ngasekuqaleni kwenyanga ezayo ukuze sizwe izincomo zale khomishini. Emva kwalokho sizodlulela eNkantolo yezabaSebenzi ukuze inqume ngalolu daba,” usho kanje.Uthe yize lolu hlelo kungolwesikhashana ngenhloso yokuthi kusinwe kudedelwane kodwa kunabasebenzi asebedonse iminyaka eminingi besebenza, osekwenze bangena shi ezikweletini kwazise bese bezitshelile ukuthi ngeke izinkontileka zabo zisamiswa.Ezinkundleni zokuxhumana kuzungeza izwi eliqoshiwe okukholakala ukuthi ngelikaNobhala we-ANC esifundeni ITheku, uMnuz Musa Nciki, okuthiwa liqoshwe ngesikhathi ekhuluma nezithameli ePlayhouse ngeSonto, ngesikhathi kuhambele ikomiti elibhekelele ukusebenza kwale nhlangano kuzwelonke.Kule nkulumo, uNciki usola laba basebenzi ngakubize ngokubumba inyunyana yabo i-Matusa, ngenhloso yokuthi ibalwele ukuze baqashwe ngokugcwele wumasipala.  Uphinde aveze ukuthi emaqoqweni abo ku-WhatsApp lapho babelana khona ngezindaba, ngaphambi kokhetho babegqugquzelana ukuthi bengayivoteli le nhlangano, wanxusa iMeya entsha uMnuz Cyril Xaba ukuthi angagedluki kokwaqalwa nguMnuz Mxolisi Kaunda obeyimeya phambili ekutheni lolu hlelo luqalwe phansi.UMaxhegu uthe inkulumo kaNciki inobudedengu njengoba inyunyana ingabunjwanga abasebenzi balolu hlelo, seyineminyaka eminingi ikhona futhi ivule izandla kuwona wonke umsebenzi nabangekho ngaphansi kwe-EPWP. Uthe bezikhona izinkulumo ezingehli kahle kubasebenzi njengoba iningi labo lisolwa ngokuthi lavotela i-MK ngokhetho olwedlule okukholakala ukuthi kungenye yezimbangela zokuxoshwa kwabo."
    },
    {
        "content": "ABAKHAHLANYEZWA yizikhukhula zango-2022, abasahlala ezakhiweni zesikhashana, bathi sebelilahlile ithemba kwi-ANC.Banxuse amaqembu angenele ukhetho KwaZulu-Natal ukuba abakhiphe ezindaweni zesikhashana abahleli kuzo.Lokhu bakusho ngesikhathi kunenkulumo-mpikiswano yamaqembu angenele ukhetho KwaZulu-Natal ebihlelwe iziko lezindaba elinguzakwabo weSolezwe, i-IOL.Owakhahlamezwa yizikhukhula, uNksz Sibongile Mkhize, utshele abebehambele inkulumo-mpikiswano ebiseMhlanga, ukuthi sebekhathele ukuhlala ezindaweni zesikhashana.“Njengamanje kwelulwa inkontileka yakule ndawo esihlaliswe kuyona. Kwenzekani ngemali eyakhishwayo ukuba silekelelwe? Ngiyabonga nge-ANC. Ngizalelwe kuyo, ubaba anginaye ngenxa yayo kodwa ayikho ingqubekela phambili.“Kuyimanje sihlala ndawonye ezindlini. Akekho umuntu ongavuma ukuthi ahlale endlini nomuntu angamazi. Kuyimanje kuyaliwa, abantu bayafa. Sicela ukuthi kuthi kuphela izinyanga eyisithupha sibe sesiphumile lapha. Ayisancengani ngempela manje!”Okhulumela i-ANC KwaZulu-Natal, uMnuz Mafika Mndebele, uthe iningi labantu abakhahlanyezwa yizikhukhula selahlelelwa izindlu.“Cishe u-70% wabo usakhelwa izindlu.”UMndebele uthe inkinga enkulu ukuthola umhlaba okuzokwakhelwa kuwo abantu.Omele i-IFP KwaZulu-Natal, uMnuz Thami Ntuli, unxuse abakhahlanyezwa yizikhukhula ukuba bakhombise intukuthelo yabo okhethweni oluzayo.“Ukulinda izinyanga eziyisithupha angeke kunisize ngalutho. Ninethuba lokuba nizwakalise uvo lwenu ezinsukwini ezizayo. Lisebenziseni ngobuhlakani leli thuba.”Omele i-DA embangweni wesikhundla sikandunankulu waKwaZulu-Natal, uMnuz Chris Pappas, uthe uzokuba nomhlangano nabakhahlanyezwa izikhukhula.“Akusithina esiphethe lapha eThekwini kodwa njengeqembu eliphikisayo umsebenzi wethu ukuthi sibange umsindo, ukuze labo abaphethe bezokwenza umsebenzi wabo.”Ilungu le-EFF, uMnuz Magasela Mzobe, lithe kufanele kupheze ukwehliswa ngemilenze kwemali ekhishelwa ukusiza abasuke bekhahlanyezwe izikhukhula.“Uhulumeni kufanele uthathe umhlaba ngaphandle kwesinxephezelo ukuze singeke sibe nenkinga yokuswelakala komhlaba wokwakhela abantu. Lokhu kukhona emqulwini wethu wezethembiso zokhetho.”Omele iRise Mzansi embangweni wesikhundla sikandunankulu waKwaZulu-Natal, uNkk Nonkululeko Hlongwane-Mhlongo, uthe bayavinjwa uma bethi bafuna ukulekelela abakhahlamezwe izikhukhula. “Uma sifika emahholo sitshelwa ukuthi kunezingane ezingadlile, kunomamama abangenazingubo zokulala, sijikiswa emasangweni nosizo. Amakhansela angafuni ukusiza imiphakathi ayasijikisa thina esifika nosizo.”"
    },
    {
        "content": "KULOBIZA inhlansi yethemba kubefundisi abephezu kombhidlango wokuhlanganisa uNdunankulu kaZulu, uMfu Thulasizwe Buthelezi nosihlalo we-ANC KwaZulu-Natal, uMnuz Siboniso Duma, okwasuka ngabo umsindo ngesikhathi kunomcimbi wokukhumbula iSilo uDinuzulu kaCetshwayo.Abaholi bamabandla bathe banethemba lokuthi laba baholi bazogcina bebuyisene. Lokhu bakusho emva kokuhlangana noButhelezi, eThekwini, ngoLwesine.Usihlalo wenhlangano yamabandla KwaZulu-Natal, iKZN Christian Council (KZNCC), uBhishophi Nkosinathi Myaka, uthe baxoxa nabo bonke abaholi abathinteka embangweni wombhobho owenzeka phambi kweSilo uMisuzulu Sinqobile kaZwelithini noMengameli, uCyril Ramaphosa.“Okusinika ithemba lokuthi kuzokuba khona ukubuyisana ukuthi bonke abaholi esixoxa nabo, akekho okhombisa ukungahambisani nemizamo yokubuyisana. Bonke bayakwemukela ukungenelela kwethu.”Kuze kube manje imizamo yokuqeda umsindo owasuka KwaCeza ibingakaphumeleli.Umhlangano wamakhosi nekhabhinethi laKwaZulu-Natal owawubizelwe ukuzoxoxa lolu daba wafinyelela kwangqingetshe.Umhlangano wabaholi bamabandla noButhelezi ubugxile kakhulu ekugqugquzeleni ukuthi kube nokuthula njengoba kubhekwe okhethweni.UMyaka uthe abafuni ukuthi iKwaZulu-Natal iphinde igubuzelwe udlame lwezepolitiki oseluke lwabonakala ngaphambilini kulesi sifundazwe.“Ngenxa yokhetho oluzayo kunokushukuma kwezinto. Asifuni ukuthi izinto zigcine ziphuma esandleni, sibone izinto esake sazibona ngaphambilini. Ingakho sithe asingenelele kungakonakali.”UMyaka uthe kunomkhuba omusha abawuqaphelayo, lapho osopolitiki behlisana isithunzi.“Kufanele ikhuzwe le nto. Lo mkhuba wokucekelana phansi isithunzi angeke usiyise phambili.”Unobhala weKZNCC KwaZulu-Natal, uBishophi Nkosinathi Zondi, uthe baxoxa nawo wonke amaqembu angenele ukhetho KwaZulu-Natal, benxenxa ukuba kube nokubekezelelana.UZondi uthe batshele amalungu ebandla kuso sonke isifundazwe ukuba abheke isimo.UButhelezi uthe unethemba lokuthi ukhetho oluzayo luzokuba ngolukhululekile.“Emva kwemithandazo yabaholi bamabandla, nginethemba lokuthi angeke kube nezigameko zodlame.”UButhelezi uwushayele ihlombe umhlangano wayizolo, waveza ukuthi kuwo kukhulekelwe iSilo nendlunkulu.“Indlela eya phambili izokhanya njengoba isisekelo sakho konke ebesikwenza namhlanje, kungumkhuleko.”Khonamanjalo: AbakwaButhelezi endlini yaseMcakwini, bazokuba nomcimbi wokubungaza ukuqokwa kukaButhelezi njengoNdunankulu kaZulu.UButhelezi waqokelwa kulesi sikhundla ngasekuqaleni konyaka, evala isikhala esavulwa ukukhothama kwenkosi Mangosuthu Buthelezi.Umcimbi wokuhlonipha uButhelezi uzokuba eBabanango, kusasa.AbakwaButhelezi babekade bezinze eMcakwini, ngaphambi kokuthi iSilo uShaka kaSenzangakhona sinqobe inkosi uPhungashe, owayehola abakwaButhelezi ngaleso sikhathi."
    },
    {
        "content": "NJENGOBA amaqembu ezepolitiki ematasa nezinguyaza ngokubumba uhulumeni wokubambisana kuleli, abamabhizisini nosomnotho bafuna kube nozinzo kungashintshwa kakhulu imigomo elawula izwe. Abamabhizinisi bathe akumele kubaleke abatshalimali njengoba abavoti bephoqe ukuthi amaqembu asebenzisane ezweni lonke ngenxa yokuthi alikho iqembu elidle umhlanganiso elizokwazi ukubumba uhulumeni ngalodwana.Umengameli weBusiness Unity South Africa, uMnuz Mxolisi Mgojo, uthe kumele uhulumeni ozobunjwa alandele imigomo yoMthethosisekelo.Uthe kumele uhulumeni alungise izikhalazo zomphakathi. “Silindele uhulumeni ukuthi aseke imigomo eyeseka ukuhweba kwezimakethe ngokukhululeka, umkhakha ozimele ube neqhaza olibambayo. Kumele kubhekwane nenkinga yokungasebenzi kwabantu, izinselelo ezibhekene nomphakathi, kwakhiwe ngokuthi kube namakhono azokhulisa umnotho.” Uthe kumele kuliwe nenkohlakalalo, abantu bakwazi ukuthola izidingo abazifunayo. Ubalule ukuthi kumele amaqembu abambisane akwazi ukuhlukanisa izwe kanjalo neqembu.Isikhulu esiphezulu somkhandlu wosomabhizinisi abamnyama, iBlack Business Council, uMnuz Kganki Matabane, sithe kudingeka kubekwe izwe phambili kunamaqembu ezepolitiki.UMatabane uthe akumele kushitshwe imigomo okulawulwa ngayo izwe.“Kumele izwe liqhubeke nentando yeningi okumanje kubuswa ngayo, abaholi baxoxisane baphinde bavumelane kuphinde kube nozinzo. Lokhu kuzodonsa abatshalimali bangabaleki uma bebona ukuthi sekushintshe izinto.” Abanye osomnotho baveze ukuthi basibheke ngabomvu isinqumo samaqembu azosebenzisa ukubumba uhulumeni.Lokhu kulandela ukuthi i-ANC ikwazi ukudla umhlanganiso ezifundazweni ezinhlanu, kuzwelonke idinga amanye amaqembu ukuze yakhe uhulumeni.Abatshalimali kwabona basibheke ngabomvu isinqumo sokuthi imaphi amaqembu azobambisana ukwakha uhulumeni kuleli. IRandi beliqinile njengoba bekuvotwa kuleli.Abanye bakhuluma eyokubambisana phakathi kwe-DA ne-ANC ukuthi kungadala uzinzo kuleli.UNobhala Jikelele we-ANC, uMnuz Fikile Mbalula, uthe baxoxa nawo wonke amaqembu, abakhethi phela emasini ngokubumba uhulumeni."
    },
    {
        "content": "UFAKAZI woMbuso, iMantshi uNkk Vivienne Cronje, ufunde isitatimende esiveze ukuthi abamangalelwa bashayela uKelly Khumalo ucingo ngesikhathi sebesuka beyodubula umufi uSenzo Meyiwa.Kuvela lokhu nje phambilini ofakazi ababesendlini bathi uMeyiwa wavinjwa esehamba, kwathiwa akabuyele endlini azovalelisa kahle nokwathi emuva kwalokho kwaba yisikhashana kwangena abahlaseli.UNkk Cronje ufunde isitatimende sikammangalelwa wesibili uBongani Ntanzi athi wasenza evuma iqhaza lakhe ekufeni kukaMeyiwa. UMeyiwa  wadutshulwa wabulawa ekubo kaKelly ngo-2014 eVosloorus, eGauteng.Ufakazi uthe uNtanzi walethwa kuyena wathi ufisa ukubhala isitatimende achaze konke akwaziyo ngalolu daba. Uthe uNtanzi wamtshela ukuthi yena washayelwa wummangalelwa wesihlanu uFisokuhle Ntuli emazisa ngetoho. Ufakazi uthe uNtanzi wasuka eCarletonville, eGauteng, waya ehostela eVosloorus eyozwa kahle ngomsebenzi ayebizelwa wona. Uthe kulapho abamba khona umhlangano nommangalelwa wokuqala uMzikawukhulekwa Sibiya nowesihlanu uNtuli.Uthe bamtshela ukuthi kuyobulawa uMeyiwa nokuwumsebenzi abawunikwe wuKelly. “UCarlos (ummangalelwa wesithathu) noMaphisa (ummangalelwa wesine) bashayela uKelly ucingo bemazisa ukuthi konke kuqondile, sesiyeza. Sasihamba nePolo Vivo kodwa ezimpambanweni zomgwaqo sahlangana nenye iPolo Vivo yabanye esasizohamba nabo,’’ kusho isitatimende sikaNtanzi.Isitatimende siveza ukuthi uNtanzi nommangalelwa wesithathu uMthobisi Mncube yibona abangena endlini. Kuvela ukuthi ummangalelwa wesithathu wabakhomba ngesibhamu wathi abalale phansi kodwa umufi uMeyiwa wathatha isihlalo wazama ukushaya uMncube.Kuvele ukuthi balwa wabe eyadutshulwa uMeyiwa, uNtanzi waphuma ngejubane namaselula. UNtanzi uthe abanye abamangalelwa bambona ukuthi uthukile bamsabisa ngokuthi uma eke wakhuluma nje uzofa.Isitatimende sikaNtanzi siveza nokuthi umndeni wommangalelwa wokuqala uSibiya wake waba nenguyazana ngalolu daba. Kuvele ukuthi omunye wodadewabo bakaSibiya wayefuna ukumceba emaphoyiseni ukuthi uyathinteka ekufeni kukaMeyiwa.Icala liguqele ukuthi libuyele enkantolo kusasa lapho kuzoqhutshekwa kulalelwe ubufakazi boMbuso."
    },
    {
        "content": "ABAMANGALELWA ecaleni lokufa kukaSenzo Meyiwa bathi bagabe ngofakazi wabo oyiphoyisa ozobizwa azochitha okushiwo wozakwabo abangabaphenyi.Ummeli wabamangalelwa u-Advocate Thulani Mngomezulu, uthe bazobiza ufakazi uWarrant Officer Meshack Makhubu onobufakazi obuphikisana nabaphenyi.UMeyiwa owayeyisilomo se-Orlando Pirates neBafana Bafana, wadutshulwa wabulawa ekubo kwentombi yakhe uKelly Khumalo eVosloorus, eGauteng ngo 2014.Kuboshwe abalisa abahlanu abaquliswa icala lokufa kukaMeyiwa kodwa bayawaphika wonke amacala abethweswe wona.UMbuso umi kwelokuthi abamangalelwa bathengwa, base bemphumela inqina uMeyiwa bamkakisa okwenyamzane bamjuqa.Ummeli uMngomezulu ubepheka ngemibuzo uSergeant Batho Mokgola ngesikhathi eveza ukuthi bazobiza uMakhubo oyiphoyisa. UMngomezulu usola abaphenyi becala ngokungathembeki ngendlela abasebenze ngayo udaba lokufa kukaMeyiwa.UMngomezulu uthe amaphoyisa abopha ummangalelwa wokuqala uMuzikawukhulelwa Sibiya enza sengathi ambophela olunye udaba kodwa asembuza ngolukaMeyiwa.Uthe ngesikhathi embopha athatha iselula yakhe eyiphenya ngodaba lukaMeyiwa kodwa ebe engaboshelwe lona nokuyinto ekhomba ukungathembeki.UMngomezulu uthe amaphoyisa ahlukana phakathi ngalolu daba ephikisana ngesikhathi sekufanele kube khona ababoshwayo.Phambilini elinye iphoyisa lafakaza lasho ukuthi abaphenyi bahlukana phakathi.Uthe ngaphandle kukaMakhubo kunabanye ofakazi abasazobizwa bezofakazela abamangalelwa kuleli cala.Ngaphambi kwalokho uMbuso ubize uSergeant Papi Blondie Tsiye owathatha amasampula abamangalelwa olibofuzo.UMngomezulu ucele ukuthi icala lisheshe liguqe ukuze ayolungisa kahle izitatimende zofakazi abazobizwa bezofakazela abamangalelwa.Kulindeleke ukuthi icala liqhubeke ngoMsombuluko lapho okuzobe kubhekwe khona uMngomezulu ukuthi umisa kanjani"
    },
    {
        "content": "INHLANGANO emele abaphathi bamanyuvesi i-Universities South Africa (USAf), isiyalele umlawuli wesikhashana weNational Students’ Financial Aid Scheme (NSFAS), ukuthi alungise ngokushesha uhlelo lwezobuchwepheshe balesi sikhwama obenza kube nzima ukuhambisa imininingwane yezitshudeni.Le nhlangano ezibophezele ukuthi izosebenzisana nomlawuli uMnuz Freeman Nomvalo, oqale umsebenzi wakhe ngeledlule, ithe ayinankinga nokuqhubeka ukukhokha imihlomulo yezitshudeni kodwa inkinga isohlelweni lwalesi sikhwama olungabavumeli ukuthi bafake imininingwane yezitshudeni.UNomvalo unxuse ukuthi kube nokubambisana ezinhlakeni ezehlukene okubalwa i-USAF, izinhlangano zezitshudeni, abasebenzi beNSFAS, abamele amakolishi amakhono ama-TVET njengoba enikwe izinyanga ezingu-12, ukulungisa izinkinga ezihaqe isikhwama.UDkt Phethiwe Matutu, isikhulu esiphezulu se-USAf, utshele isiteshi sethelevishini, ukuthi akulungiswe ngokushesha izinkinga ezikhona kwiNSFAS.Uthe kunezitshudeni namanje okungacaci ukuthi zilutholile yini uxhaso noma cha.“Labo abafake izimangalo kwiNSFAS kumele baphendulwe ukuze kwaziwe ukuthi baxhasiwe noma cha. Siyakwamukela ukuqhubeka sikhokhe imihlomulo yezitshudeni okuyinto esiyenze ngempumelelo selokhu kuqale unyaka. Okunye okwenza kube nokubambezeleka ekutheni sihambise imininingwane yezitshudeni kwiNSFAS wukuthi  uhlelo lwabo lwezobuchwepheshe lunezinkinga alusivumeli ukuthi singene kulona kalula. Lokhu kwenza ukuthi izitshudeni zingakwazi ukuthola uxhaso.” Uthe uma bezama ukuthola usizo kwiNSFAS akekho obasizayo wasola  inkinga yokushoda kwabasebenzi.NoNgqongqoshe weMfundo ePhakeme nokuQeqesha uDkt Blade Nzimande, ekhuluma nabezindaba ngokwenze wahlakaza ibhodi leNSFAS, uyivezile eyokuthi lesi sikhwama sibhekene nezinselelo ohlelweni lwaso lwezobuchwepheshe nokungabi nabasebenzi abenele.Usho lokhu nje iNSFAS ithe maduzane izoba nesithangami nabezindaba lapho izomemezela izinhlelo esizenzile ngabangakakhokhelwa.UDkt Matutu uthe kudingeka kube nabantu abazosiza uma kuba nezinkinga zokuchithwa wuhlelo lweNSFAS.“Kumanje u-60% wezitshudeni osakhokhelwe, ezinye azikhokhelwe. Izitshudeni ziyalamba  uthola ukuthi azazi nokuthi kungani zingaxhasiwe.”UNomvalo uthe akuzoba lula wathi kodwa uzokwenza konke okusemandleni ukulungisa isimo kulesi sikhwama.Ezinye izinto abekelwe nguNzimande ukuthi azenze ngukuxazulula inkinga yokungafiki ngesikhathi kwemininingwane yezitshudeni, ukukhokhelwa kwalabo abangakakhokhelwa okubalwa nezindawo zokuhlala, ukulungiselela uhlelo lokufakwa kwezicelo zangonyaka ozayo, ukushesha ukuphendula abafake izicelo zokuxhaswa, ukuqinisa imigomo yesikhwama nokulungisa ezithinta ubuchwepheshe.UNzimande uveze ukuthi ezinye zezizathu ezenze wachitha ibhodi leNSFAS wuqhekeko obelukhona emalungwini, amanye abedonsa aye kwenye indawo, wukuhluleka ukuchitha izinkampani ezathola ithenda yokusabalalisa imihlomulo yezitshudeni, wukuhluleka ukuletha umbiko waminyaka yonke ePhalamende, wukuhluleka ukulungisa indaba ye-call centre namanje engasebenzi, wukuhluleka ukuphendula ngesikhathi izikhalo zezitshudeni nezinye.  "
    },
    {
        "content": "AMAQEMBU athi akulindwe amavoti abalwe kuqedwe kodwa alindele noma yini ngemiphumela yokhetho olubukeka lwehluke kakhulu. Abaholi bamanye amaqembu eKwaZulu-Natal, bebengabonwa nangalukhalo esikhungweni semiphumela e-ICC eThekwini, ngesikhathi semiphumela. Kuvamisile ukuthi abaholi bamaqembu bavuke bayonkanisa esikhungweni semiphumela, bayohlanganisa izibalo bakhulume nabezindaba.Kuqale kwabonakala uMnuz Chris Pappas we-DA, ogaqele esikandunankulu. UPappas uhlale isikhathi eside abanye abaholi bengabonwa kuwuyena yedwa obekhuluma nabezindaba.UPappas uthe bayajabula ngemiphumela ebisaqala ukungena, wathi okukhulu wukuthi i-ANC ibukeka ikhala ngaphansi.“Sizonyuka kakhulu futhi sibheke cishe lapha ko--20% kodwa ngoba i-ANC izophuma nje kuhle lokho ngoba bangabantu abaphakeme. Ngicabanga ukuthi umkhankaso wethu ubusondele kakhulu ebantwini futhi basizwile,’’ kusho uPappas, obebonakala eshayela phezulu enza amancoko.Uthe bazophawula kahle ngokubumba uhulumeni uma sekuqedwe ukubalwa kwamavoti. Abaholi be-ANC ababonakalanga esikhungweni semiphumela. USihlalo we-EFF KwaZulu-Natal uMnuz Mongezi Twala, ubonge ukuthi ukhetho luhambe kahle kwangaba nezigigaba. Uthe akulindwe kubhekwe ukuthi imiphumela ihamba kanjani ngaphambi kokukhuluma kakhulu.UMnuz Musa Mkhize obemele iMK esikhungweni semiphumela e-ICC, uthe akubathusi ukuthi bahambe phambili ngamavoti ngoba kwenzeka intando yabantu abebelifuna iqembu.Uthe sekuyisikhathi sokuthi umnotho ubuyele ebantwini ukuze babuyelwe yisithunzi. Omunye umholi ongabonakalanga nguSihlalo we-ActionSA KwaZulu- Natal, uMnuz Zwakele Mncwango.Kulindeleke ukuthi imiphumela iqhubeke nokungena kancane, kancane kanti abe-IEC bathe bazokhipha imiphumela ngeSonto. "
    },
    {
        "content": "ABAHOLI bamaqembu ahlukene ezombusazwe KwaZulu-Natal, sebekhale ngokungabekezelelani njengoba kubhekwe okhethweni kulandela ukuhlusulwa kwezingqwembe zamaqembu abo, ukusatshiswa nokuhlukunyezwa kwamavolontiya asuke ezokhankasa.Laba baholi banxuse ozakwabo ukuthi bashumayeze ivangeli lokubekezelelana nokuthula.Bakusho lokhu ngesikhathi kunomcimbi obuhlelwe yikhomishini yezokhetho wokusayinwa kwesibophezelo sokuthi ukhetho luzoba nokuthula eThekwini izolo.Umholi we-ActionSA uMnuz Zwakele Mncwango, ukhale ngokuthi ziyahlusulwa izingqwembe zabo kwezinye izindawo esifundazweni.Uthe kumele abaholi bashumayeze ivangeli lokuthula kumalungu abo.Ubuye wakhala nangamaqembu asebenzisa imicimbi kahulumeni okubalwa eyokuthulwa kwesabelomali ukukhankasela ukhetho.Usihlalo we-ANC uMnuz Sboniso Duma, unxuse ukuthi kube nobumbano ngalesi sikhathi sokhetho.Uncome abaholi bamaqembu ahlukene ngokutshengisa ubumbano.Kuthe esakhuluma kwabakhona abafunae ukuthi ashenxe enkundleni kwathi uma eqhubeka nokukhuluma babanga umsindo.UMnuz Mongezi Twala we-EFF, uthe bawatshelile amalungu abo izinto okumele azenze nokungamele azenze okhethweni.“Siwatshelile amalungu ethu ukuthi uma ephula imigomo ngeke sinanaze ukuthatha izinyathelo. Siyakhala futhi sinxusa ikhomishini yezokhetho ukuthi iyeke ukuqasha othisha beSadtu ukwengamela ukhetho.” UMnuz Nhlanhla Ngidi weqembu Umkhonto weSizwe, naye uhambe emazwini ozakwabo wathi bayasihlonipha isibopho sokuthi kube nokuthula nokubekezelelana okhethweni.Uthe amalungu abo azophambana nalo mgomo bazowathathela izinyathelo.Usho lokhu nje amanye amalungu aleli qembu aseke asabisa ngokuthi ngeke lubekhona ukhetho uma ongumholi waleli qembu uJacob Zuma, engekho ephepheni lokuvota.UMnuz Thami Ntuli we-IFP, uthe wethemba ukuthi ngeke kube nezindawo ezingo-alubhadwa esifundazweni njengoba kuyiwa okhethweni.Uthe ukhetho kumele lube nokuthula nolukhululekile kungabikhona abazosatshiswa.Iqembu i-Apemo likhale ngokuhlusulwa kwezingqwembe zalo eDumbe. Ne-NFP ikhale esifanayo ngokuthi baningi abaholi bayo abafa ngenxa yokungabekezelelani.Leli qembu lithe kunezindawo eziphenduka o-alubhadwa amalungu alo lapho esatshiswa khona.Liveze ukuthi kwezinye izindawo amalungu alo alunyiswa ngezinja uma ezokhankasa, kokunye asatshiswe ngokuthelwa induku.Libuye laveza nokuthi kuMasipala i-Alfred Duma, kukhishwa izingqwembe zeqembu. Umholi we-ABC uMnuz Philani Mavundla, ukhale ngokuthi isibopho sibhalwe ngesiNgisi kuphela ekubeni yena ubefuna esibhalwe ngolimi lwakhe isiZulu."
    },
    {
        "content": "ABASHAYELI bamatekisi bathi ukugujwa koSuku lwaBasebenzi  kufana nosizi kubona ngoba lubakhumbuza ukuthi basebenza baze babhashe kodwa bengenayo imihlomulo efana neyabanye abasebenzi.NgoLwesithathu, elakuleli beligubha uSuku lwaBasebenzi lapho kubungazwa nempumelelo ngokulwelwa kwamalungelo abasebenzi nenhlalakahle emsebenzini.Umshayeli wamatekisi uMnuz Mbuso Ndimande oshayela emzileni waseMhlanga, eThekwini ohambela izindawo ezifana neGateway neDurban North, ekhuluma neSolezwe, uthe ngokokusebenza abakwazi  uklugubha lolu suku.“Lolu suku silugubha ngenhliziyo ngoba asinazo izinsuku zokuphumula. Uma uthole usuku lokuphumula ufana nomuntu ozihlalele ongenalutho. Ngakho-ke usuku lona ungalugubha kodwa ulugubha uhleli kanje emsebenzini akukho lapho kuthiwa khona hamba uyophumula. Sesize sakuvumela ngoba yisimo sempilo ephilwa kule mboni,” kusho uNdimande.UMnuz Sizwe Mchunu, naye oshayela emzileni ofana nokaNdimande, uthe uSuku lwaBasebenzi lubalulekile kakhulu ngoba abasebenzi bathola imihlomulo uma besebenza ngalo, kodwa embonini yamatekisi ayibonwa.“Ngeshwa kule mboni yethu siyasebenza kodwa asikakabi nayo imihlomulo. Imboni yethu yamatekisi isasemuva kakhulu futhi kusekuningi okudinga ukuthi kulungiswe nohulumeni asibhekele kulokhu esikudingayo. Njengoba sisebenza nje, ngokomthetho obhaliwe kufanele ngabe kukhona esikutholayo njengoba sisebenza ngeholidi kodwa sizothola imali ejwayelekile noma kuyiholidi,” kubeka uMchunu."
    },
    {
        "content": "KUBHEKWE ukuthi abameli babalisa abasolwa kwelokufa kuka AKA ababhajwe eSwatini, bakhombe indlela ngesicelo sokubabuyisa kuleli. U-AKA owayengumrepha wadutshulwa wabulawa nomngani wakhe uTebello “Tibz” Matsoane, eThekwini ngonyaka odlule.UMbuso uthi laba balisa basikelana amavenge emalini enguR 800 000 sebeqedile ukwenza umsebenzi wokujuqa umrepha nomngani wakhe.U-AKA wakakiswa okwenyamazane wadutshulwa wabulawa encokola nomngani wakhe uTibz, ngaphandle kwendawo yokudlela iWish on Florida. Bavithizwa ngenhlamvu baphelela khona lapho ngaphandle kwendawo yokudlela eyagcina ivaliwe emuva kwesehlo.Ukubulawa kwabo kwaqoshwa yikhamera kwasabalala ezinkundleni zokuxhumana kwashiya abantu bethuthumela. Amaphoyisa ngoFebhuwari nonyaka amemezele ukuboshwa kwabalisa abathinteka kulolu daba.UMnuz Siyabonga Gezani Ndimande obuye abizwe ngoNxele noMnuz Malusi Dave Ndimande obizwa ngoMjay, baboshwa eZone 4, eMbabane eSwatini. Izinsizwa zakwaNdimande zatholwa zigobe amadlangala emqashweni kanti kukholakala ukuthi zazibalekela amaphoyisa akuleli.Bayisikhombisa abalisa ababoshiwe abayamaniswa nokufa kuka-AKA nomngani wakhe. Abalisa abahlanu bahamba iNkantolo yeMantshi eThekwini kanti ababili basabhajwe eSwatini nokusazanywa ukubabuyisa.Abalisa ababoshwe kuleli bayawaphika wonke amacala abathweswe wona kanti lokhu kuvele ngesikhathi becela ibheyili okuyinto engakaphothulwa.Uhulumeni wakuleli ufake isicelo sokuthi abalisa bakwaNdimande babuyiswe kuleli bazobhekana namacala abafunelwa wona. Kulindeleke ukuthi udaba lubuyele namuhla eNkantolo yeMantshi kwaManzini lapho okuzodingidwa khona lolu daba.Uhulumeni wakuleli wakuqinisekisa ukuthi usithumelile isicelo sokubuyiswa kwalaba balisa. Kulindeleke ukuthi uma udaba lungena ngoLwesibili abameli babo baphendule kwelokuthi bayasiphikisa yini isicelo sokubuyiswa kwabo noma cha.Izimpendulo zabo yizona ezingase zikhombe indlela ngokubuyiswa kwabo. Ngaphandle kwecala lokufa kuka-AKA, amaphoyisa athi kukhona namanye amacala abathinteka kuwona laba balisa okufanele bathweswe wona uma befika kuleli."
    },
    {
        "content": "INHLANSI yethemba njengoba abamelene nokuqokwa kweSilo uMisuzulu Sinqobile kaZwelithini, befakwa ethimbeni elijutshwe ukuba lixazulule imibango yobukhosi.Ungoti wezamasiko oseNyuvesi yaKwaZulu-Natal, uthe ukufakwa kwabaphikisa ukuqokwa kweSilo ethimbeni kunikeza ithemba lokuthi uzoxazululeka umbango wesihlalo sobukhosi bukaZulu osudonse iminyaka emithathu.Ithimba elijutshwe ukuba lixazulule imibango yobukhosi limenyenzelwe nguMphathiswa wezokuBusa ngokuBambisana neziNdaba zoMdabu, uMfu Thulasizwe Buthelezi, ngoLwesine.Kuleli thimba kukhona abaseNdlunkulu, uMntwana uMathubesizwe ozohola ithimba, uMntwana uMbonisi, uMntwana uMxolisi, uMntwana uVulindlela, noMntwana uLindi.Bonke laba baNtwana bayaphikisana nokuqokwa kweSilo uMisuzulu njengoba  abanye baseka uMntwana uSimakade Jackson kaZwelithini, abanye baseka uMntwana uBuzabazi Mbuzeli kaZwelithini.Abanye abasethimbeni uMntwana uThuthukani kaMcwayizeni, iNyosi uBuzetsheni Mdletshe, uMfundisi Hamilton Mbatha noMfundisi Daniel Mthembu.UButhelezi uthe ukuqokwa kwethimba kuzobuyisa uzinzo ezizweni zamakhosi ezigubuzelwe imibango.“Isilo esidala uMdlokombane saqala uhlelo lokuthi iNdlunkulu kaZulu ibambe iqhaza lokuxazulula nokudala ukubuyisana lapho kuqubuka khona imibango. Ngethula ithimba labaNtwana baseNdlunkulu abasebenze isikhathi eside noMdlokombane benza lo msebenzi. Ukuzinikela kwabo kuwona kuzoba nomthelela omuhle wokuthula nozinzo ezizweni zamakhosi.“Ukwethulwa kwaleli thimba labantwana elihlanganisa nezingwevu ezisebenze neSilo esidala ezindabeni ezithinta ubukhosi, kuzoqinisa kusimamise isakhiwo sobukhosi Kwazulu Natal.”Isimemezelo sishiye imibuzo eminingi, nokho abezindaba abazange banikezwe ithuba lokubuza.USolwazi uNgubane, uthe ukuqokwa kwabantwana abaphikisa ukuqokwa kweSilo kungase kube ikhambi elingaqeda umbango wesihlalo sobukhosi bukaZulu.“Ngibona kube ubuchule obukhulu ukuqokwa kwabo, siyethemba ukuthi sekuyisona isixazululo lesi.”UNgubane uthe ukuxazululwa kombango wesihlalo sobukhosi bukaZulu kunganciphisa imibango yobukhosi ekhona esifundazweni.“Uma kungalunga phezulu, kuzolunga nakwezinye izindawo. Sihlezi sifisa ukuthi izinkinga zasendlunkulu zilungiswe khona endlunkulu ngoba abaNtwana baseNdlunkulu ibona abazi amasiko. Ezinkantolo abameli babuka imithetho kuphela, abawazi amasiko.”Umbango wesihlalo sobukhosi bukaZulu useNkantolo yokuDluliswa kwamaCala.INkantolo eNkulu ePitoli yachitha isinqumo sikaMengameli uCyril Ramaphosa, sokuvuma ukuqokwa kweSilo, ivuna izicelo ezazifakwe ngabeseka uMntwana uSimakade nabeseka uMntwana uBuzabazi.URamaphosa wabe eseludlulisela phambili udaba."
    },
    {
        "content": "ABASOLWA ababili ecaleni lokufa komrepha u-AKA ababhajwe eSwatini, baqinise ithimba labo ngeziqongqwane ezimbili zabameli ezimele abanye abasolwa kuleli. U-AKA wadutshulwa wabulawa nomngani wakhe uTebello “Tibz” Matsoane eThekwini nyankenye. U-AKA nomngani wakhe bakakiswa okwezinyamazane bacoboshiswa ngenhlamvu bengaphandle kwendawo yokudlela iWish on Florida, eyagcina ngokuvalwa. Kusolwa ukuthi abalisa babeqashiwe ukuthi bacoboshise u-AKA futhi amaphoyisa athi anabo bonke ubufakazi.Abalisa abahlanu abakuleli baveza ukuthi bayawaphika wonke amacala ababekwe wona basola uMbuso ngokuphumputha. Bayisikhombisa abalisa ababoshelwe leli cala kodwa ababili babhajwe eSwatini lapho baboshwa khona begobe amadlangala. UMnuz Siyabonga Gezani Ndimande owaziwa ngoNxele noMnuz Malusi Dave Ndimande, baboshelwa eZone 4, eMbabane, eSwatini lapho babeqashe khona. Kuliwa indaba yokuthi izinsizwa zakwaNdimande zibuyiselwe kuleli zizobhekana namacala azo.Izinsizwa zakwaNdimande bezivele eNkantolo yeMantshi kwaManzini eSwatini izolo kuzolalelwa udaba lwazo. Kuvele ukuthi isicelo sokuzibuyisa esivela kuleli sesafika kodwa abameli basafuna ukusicubungula babonisane nabasolwa.Kuvele nokuthi baphezu kwemizamo yokuthi basebenzise abameli abasuka kuleli ababili. Omunye wabameli uYolanda Geilink ongummeli kammangalelwa wesithathu uMnuz Eddie Myeza. Omunye ummeli nakuba engadalulwanga kodwa kuvelile ukuthi naye usuka kuleli.Kuvele ukuthi uGeilink usevele ukhona eSwatini kodwa usaqedela imicilikisho yamaphepha amgunyaza ukuthi asebenze.  Abasolwa abaseSwatini bavele banaye ummeli uMnuz Sivesonke Ngwenya okunguyena olokhu ephethe udaba lwabo selokhu lwaqala.IMantshi, uMnuz David Khumalo, ilihlehlisele uMeyi 14 nonyaka udaba ukuze kubhekwe kabanzi isicelo sokubabuyisa bese beyaphawula ukuthi bayasiphikisa yini.Abalisa ababoshwe kuleli abahlanu basazama ukuthola ibheyili kodwa udaba lwabo luguqele uMeyi 2 nonyaka lapho kuzoqhutshekwa khona. "
    },
    {
        "content": "USIZI ingane igubha iminyaka emibili yokuzalwa izolo ngaphandle kwabazali bayo ababulawe ngesihluku ngesikhathi bedutshulwa owayebasola ngokumkweleta uR300.UNksz Phindile Nkomo (28) noMnuz Ntobeko Mhlungu (29), okungabazali bengane esihlala nogogo wayo, badutshulwe bashona ngenyanga edlule emqwashweni eNazaretha, ePinetown.Kusolakala ukuthi uNkomo wayekade ekweleta uMnuz Phiwinhlanhla Nzama (45) ongumshayeli weloli ethutha izinkwa. Kuthiwa wayemkweleta u-R300Kubikwa ukuthi uNksz Nkomo wadutshulwa esendlini encelisa ingane yakhe.Isidumbu sikaMhlungu satholakala emva kwendlu, sinamanxeba amabili okudutshulwa esifubeni nasesiphongweni. Lezi zigameko zenzeke ngo-Ephreli 14 ebusuku.Uphenyo luholele ekuboshweni kukaKhuzwayo, wabekwa amacala amabili okubulala. Ungaphandle ngebheyili kaR5 000 ayinikezwe iNkantolo yeMantshi yasePinetown yize uMbuso wawukade uyiphikisile.Le ndoda yaboshwa ngo-Ephreli 17, isibhamu sayo esisemthethweni satholakala sesigqitshwe esibayeni sezimbuzi kubo eKranskop.Unina kamufi, uNkk Duduzile Khuboni,  ukhombise ukumangala, wathi kunzima emhlabeni. Ubuze ukuthi umsolwa udedelwe kanjani ngebheyili ekubeni enza isihluku ebulala ingane yakhe ingamenzanga lutho?“Akungiphethe kahle, futhi ngiphatheke kabi ngokuthi umsolwa unikezwe ibheyili. Asazi ukuthi kuhamba kanjani uma iqiniso lingekho kanje. Ungaze ubulale umuntu umbulalele uR300?” kubalisa unina kamufi.Uqhube wathi umzukulu wakhe, osebhekwe uyena, ubekade ehlanganisa iminyaka emibili izolo kodwa akasenabo abazali.“Iyakhula ingane, ike yasihlupha unina esanda kushona ngoba ibingahlukani naye isancela ibele. Ibikhala ihlupha kodwa kuthe esengcwatshiwe yaba sesimeni esikahle. Kubuhlungu khona ngoba ayisenabo abazali futhi angiboni ukuthi ngiyoke ngikhohlwe umntwana wami,” kusho uNkk Khuboni.Uchaze indodakazi yakhe wathi akayazeli ukuntshontsha kodwa ubeyazela ukuthanda utshwala okuyinto obungeke uyithinte kuyona.Okhulumela amaphoyisa KwaZulu-Natal, uConstable Thenjiswa Ngcobo, uthe umsolwa uzophinde avele enkantolo ngoJuni 14, kusaqhutshekwa nophenyo."
    },
    {
        "content": "UMKHUZI wamaPhoyisa kuleli ufuna bafele ejele abasuke bedonsa izigwebo zamacala okubulala amaphoyisa.UGeneral Fannie Masemola ukusho lokhu eziNdlini zoMbuso ePitoli ngeSonto emcimbini wokukhumbula amaphoyisa abulewe esemsebenzini.Kubulawe amaphoyisa awu-39 kusuka ngo-Ephreli 2023 kuya kuMashi 2024.UMasemola uphonsele inselelo uzakwabo nongqongqoshe eMnyangweni wezokuHlunyeleliswa kweziMlilo uDkt Pieter Groenewald wathi kumele bacabangisise ngaphambi kokusayina ushwele onikezwa iziboshwa.“Ngaphambi kokusayina ushwele, khumbula ubuso balezi ngane ezingesenababa namama ezidlule phambi kwenu. Sithemba ukuthi nizobagcina (ababulali) ingunaphakade ejele, okhiye nibalahle, bahlale baze bashone,” kusho uMasimola.Udlulise amazwi enduduzo abeyibhekise emindenini yalamaphoyisa wathi bazoyeseka uma idinga usizo, okwayo ukuya emahhovisi okhomshana bamaphoyisa ezifundzweni.UMasemola uchaze usuku lwesikhumbuzo njengolwenziwe izigebengu, wanxenxa umphakathi ulekele amaphoyisa ngolwazi ukuze kuliwe nobelelesi.Unxuse amaphoyisa ahlale eqaphile futhi azivikele nesizwe.Kwikota yokuqala yalo nyaka (Ephreli kuya kuJuni) sekubulawe amaphoyisa angu-21 esemsebenzini."
    },
    {
        "content": "INHLANGANO esiza abalimele ezingozini zomgwaqo isiveze ukuthi abantu abasha abaningi  babulawa yizingozi zomgwaqo.Isikhulu esiphezulu seRoad Accident Fund (RAF) uMnuz Collins Letsoalo, sithe ucwaningo lwabo luveza ukuthi uma usuku lwabantu abasha, iYouth Day lungempelasonto, ezingozini eziwu-74 ezenzeka ngalolo suku kufa abantu abasha kuzo.ULetsoalo uthe ngo-2020 kuya ku-2022 bawu-13 963 abantu abasha abashona ezingozini zomgwaqo eziwu-34 964 ezenzeka ngaleso sikhathi.Uthe iningi labantu abasha abashona ezingozini zomgwaqo basuke behamba ngezinyawo njengoba isibalo sabo simi ku-38% bese kuthi abasuke begibele izimoto babe wu-35%.Ubalule ukuthi abantu abasha abayilandeli imithetho yomgwaqo okubalwa ukubopha ibhande uma besemotweni, ukugqoka izimpahla ezikhanyayo uma behamba ngezinyawo nokuhamba ezindaweni ezifanele ukuze bagweme izimoto.“Njengoba inyanga yabantu abasha isebusika, ubusuku bude kanti abantu abasha bayazula. Kuba yinkinga ngoba sibona abaningi babo beba sezingozini zomgwaqo ngenxa yokuthi bahamba kakhulu ngalesi sikhathi. Siyabacela ukuthi baqaphele uma behamba ngezinyawo, balandele imithetho yomgwaqo futhi bafase amabhande uma begibele izimoto,” kusho uLetsoalo.Udonse ngendlebe bonke abasebenzisa umgwaqo ukuthi balandele imithetho ukuze kunciphe izingozi zomgwaqo.“Kuzo zonke izingozi ezenzeka emigwaqweni yakuleli u-40% wazo ubulala abantu abasha. Ngithanda ukubakhumbuza ukuthi baphephe emgwaqweni ikakhulukazi njengoba kuyimpelasonto enkulu. Ngicela bagweme izingozi zomgwaqo bakhumbule ukuthi kufanele baphile ngomuso, basenamaphupho okufanele bawafeze,” kusho uLetsoalo.Uthe bonke abantu bakuleli kufanele baqinisekise ukuthi imigwaqo iphephile, ikakhulukazi ngezimpelasonto, bangashayeli bephuzile, bahloniphane nasemgwaqweni.Uphethe ngokuthi uma kwenzeka beba sezingozini zomgwaqo bashayele iRAF ku-087 820 1111 ngoMsombuluko kuya kuLwesihlanu noma bangene ku-www.raf.co.za ukuthola usizo olufanele."
    },
    {
        "content": "BAWOTHA ubomvu abaphakela izikole KwaZulu-Natal, abakhala ngokulinda umnyama ongenafu ezikhulwini zoMnyango wezeMfundo esifundazweni, ezingabuyi nezimpendulo ezikhalazweni zabo. Labo sonkontileka sebenqumele inhloko yoMnyango, uMnuz Nkosinathi Ngcobo, ukuthi iphendule izikhalazo zabo ngoLwesibili ozayo.Okuseqhulwini kwabakhala ngakho ngukunganyuswa kwemali yokuthenga igesi yokuphekela abafundi nokungakhokhelwa kokunye ukudla abakuyisa ezikoleni.UMnuz Xolani Shange wenhlangano yabaphakela izikole, uzwakalise ukuphelelwa yisineke ngokulinda izimpendulo ezingabuyi emnyangweni.UShange uveze ukuthi umnyango wala ukukhokhela okunye ukudla abakuyisa ezikoleni.“Uma siphatha indaba yophuthu, umnyango ukhokhela impuphu kuphela awube usayibala indaba yokuthi ophuthwini kufaka nosawoti. Uma kwenziwa isitshulu, awuwakhokheli amafutha no-curry powder wokunandisa. Kanjalo no-anyanisi awukhokhelwa.”Uthe endabeni yegesi, umnyango ukhokha imali encane kakhulu kunale owawuyikhokhela inkampani eyahluleka ukwenza lo msebenzi yagcina iphuciwe.“Le nkampani eyayinikwe lo msebenzi yayizokhokhelwa uR2 100 ngegesi engu-48kg. Thina sikhokhelwa uR1 360 ngale gesi. Ibiza imali engafani le gesi ezindaweni ezehlukene kanti imali esikhokhelwa yona incane.”Uthe osonkontileka sebependuke baxhasa uhulumeni ngoba incane kakhulu imali abayitholayo.“Ukudla kunyuka njalo. Izikhulu zomnyango ziyakwazi lokhu ngoba zikuthenga njalo emakhaya azo. Ilayisi liyabiza manje kodwa sisakhokhelwa imali okulokhu sakhokhelwa yona kuqala inkontileka. Imali ayinyuki ihambisane nesimo somnotho samanje. Osonkontileka bayaveva manje ngoba bakhathele ukuxhasa uhulumeni,” kusho uShange.Uthe sebecabanga nokungakuhambisi ukudla abangakhokhelwa imali yakho.“Okwamanje asikafiki ekutheni sidube ukuhambisa ukudla esingakhokhelwa khona, sihambise lokhu okumele sikuhambise. Uma umnyango uqhubeka usiziba, ngoLwesibili sizohlangana sikhiphe umkhombandlela.”Uthe kubalulekile ukuthi izikhalazo ezikhona zilungiswe ngaphambi kokuvulwa kwezikole.“Asifuni ukuthi kushaye isikhathi sokuvulwa kwezikole kusanalezi zikhalazo. Sifuna kuthi kuvulwa kube sekuxazululeke yonke into ngoba sizimisele ukwenza umsebenzi ngendlela.” Okhulumela umnyango, uMnuz Muzi Mahlambi, akazange ayiphendule imibuzo athunyelelwe yona.Akuqali ukuthi kube nomsindo ngalolu hlelo oluhlinzekwa ngezigidigidi zamaRandi nguhulumeni.Phambilini, abafundi babhuqwa yindlala ngenxa yezinkinga ezazilukhungethe."
    },
    {
        "content": "ISouth African Federation of Trade Unions (Saftu) ifuna bajeziswe kanzima abaqashi ababambela abasebenzi imali yempesheni kodwa bagcine bengayidluliselanga ezikhwameni ezifanele.ISaftu isho lokhu emuva kokuthi umxazululi wezinkinga zempesheni, uNksz Muvhango Lukhaimane eveze ukuthi abasebenzi bakuleli bakweletwa uR7 billion yizikhwama zempesheni.IFinancial Sector Conduct Authority (Fsca), ishicilele uhlu lwezinkampani eziwu-4 200 ezibambela abasebenzi imali yempesheni, kodwa zingayifaki esikhwameni esifanele.Iningi lalezi zinkampani ngeziqashe onogada kanti ulwazi lutholakala ku-www.fsca.co.zaUNksz Lukhaimane uthe uma izinkampani zingayifaki imali esikhwameni sempesheni kufanele zithathelwe izinyathelo.Ubalule ukuthi izinkampani ezingakhokhi imali yempesheni zikweleta phakathi kwezinyanga ezinhlanu kuya ezinyangeni eziwu-252 okusho ukuthi iminyaka ewu-21.“Izikhalo ezingaphezu kuka-80% engizitholayo ngezabasebenzi abakweletwa imali yabo yempesheni. “Bathola lokhu uma sebethathe umhlalaphansi noma sebexoshiwe, sebeyofaka isicelo semali yabo.“Kufanele abahleli emabhodini ezikhwama ezahlukene zempesheni bathathe izinyathelo uma umqashi engayikhokhi imali yabasebenzi yempesheni yize ebadonsela,” kuchaza uNksz Lukhaimane.Uthe ngokomthetho wePension Funds Act, kufanele inkampani engayikhokhanga izinyanga ezintathu impesheni, ivulelwe icala.Uveze ukuthi abangayikhokhi imali yempesheni esikhwameni esifanele bebe beyidonsa emaholweni abantu, bangahlawuliswa uR10 million noma iminyaka ewu-10 bebhadla ejele.UNobhala Jikelele weSaftu, uMnuz Zwelinzima Vavi  uthe imali yempesheni idonswa eholweni lomsebenzi nyangazonke bese enye ingxenye ikhokhwa wumqashi.Uthe le mali kufanele iye esikhwameni sempesheni esifanele ukuze uma umsebenzi esethatha umhlalaphansi, akwazi ukuphila impilo engcono.“Sibonga iFCSA ngokushicilela uhlu lwabaqashi abaxhaphaza abasebenzi ngokubabambela imali yempesheni bese bengayifaki esikhwameni esifanele.“Kufanele manje uhulumeni aqinisekise ukuthi abanikazi balezi zinkampani bajeziswa kanzima.“Abakhokhiswe imali abayikweleta abasebenzi nenzalo yayo noma kulandelwe lokhu okushiwo wumthetho wezimpesheni. Lo mthetho ukubeka kucace ukuthi kufanele bahlawuliswe uR10 million noma bavalelwe ejele iminyaka ewu-10,” kusho uVavi.Uthe abasebenzi basebenza kanzima ukuze kuthi uma sebethathe umhlalaphansi bangabi wumthwalo kuhulumeni, kodwa bakwazi ukuphila impilo engcono nemindeni yabo.“Imali yempesheni ibalulekile kubasebenzi ngoba iyabasiza ukuba baphile impilo abayijwayele, banganciki ezibonelelweni zikahulumeni. Bayakwazi nokuqhuba izingane esikoleni nokuthuthukisa impilo yabo.“Abasuke bexoshiwe noma bephelelwe wumsebenzi kungakafiki umhlalaphansi, le mali iyabasiza ukuthi babe nemali yezidingo zabo ngesikhathi besafuna omunye umsebenzi. “Abanye bathenga imizi noma izimoto. Uma bengasayitholi kubadalela ukhwantalala nezinye izinkinga zempilo,” kuqhuba uVavi.Uphethe ngokuthi abaqashi abaphula umthetho wezimpesheni kufanele bajeziswe kanzima.UNkk Lukhaimane ugqugquzele abasebenzi ukuba babheke njalo uma kuphela inyanga ukuthi izinkampani abazisebenzelayo ziyayidlulisela yini imali ezikhwameni zempesheni.Uma bethola ukuthi aziyifaki esikhwameni ucele ukuthi bathinte ihhovisi lakhe ku-www.pfa.org.za. Bangashayela  u-012 346 1738 noma bathumele i-email  [email protected] "
    },
    {
        "content": "UMENGAMELI weNFP, uMnuz Ivan Barnes, unxuse amalungu eqembu angakayemukeli imiphumela yengqungquthela eyamkhetha njengomholi wale nhlangano eyasungulwa uNkk Zanele kaMagwaza-Msibi, ukuba esale esethambisa izinhliziyo.UBarnes ucele labo abangamfuni ngaphakathi eqenjini ukuba basale sebenzela uNkk kaMagwaza-Msibi, bamamukele.Ukusho lokhu ngesikhathi ethula umqulu wezethembiso zokhetho oLundi, ngoMgqibelo. UBarnes waqokwa engqungqutheleni yokukhetha ubuholi beNFP eyayingoDisemba.Amanye amalungu eNFP ayiduba ingqungquthela, kuphinde kube khona amalungu aphonsela inselelo imiphumela yayo eyayiseThekwini.UBarnes uthe ufuna kube nobumbano kwiNFP.“Ngifisa ukunxusa nokunxenxa labo abangekho lapha, abangalwamukeli ushintsho olwenzeka kwiNFP, abangakaphatheki kahle ukuthi uNtshona akasekho. Ushintsho lunzima. Kusenzima ukwamukela kwabanye abafowethu nodadewethu, abafuni ukwamukela ukuthi mina ndodana kaNtshona, imina esenginikezwe izintambo zokuphatha iqembu likaNtshona.“Ngiyabacela lapho bekhona ukuthi noma ubuso bami bengabuthandi, phezu kobuso bami ababeke ubuso bukaNtshona, ukuze sizokwazi ukuqhubeka sikhulume ngazwi linye. Ngiyazi ukuthi kukhona lapho esibanyathele khona amakhona, ngicela bangixolele.”UBarnes uthe basazoqhubeka nezimfundiso zikaNkk kaMagwaza-Msibi.“Amalungu eNFP asenokudungazela, anokungakholelwa ukuthi sisawuphethe umgomo kaNtshona. Namhlanje ngizogcizelela ukuthi uNtshona wasemandulo, usenguye nanamhlanje. Izimfundiso zakhe siqala iNFP, yizo zona lezi engizogijima ngazo iNingizimu Afrika yonke. Angizile ukuzobulala izimfundiso zikaNtshona, angizile ukuzochitha izimfundiso zikaNtshona, kodwa ngizoziqhuba.”Ethula umqulu wezethembiso onamaphuzu angu-15, uBarnes uthe bafuna ukuthuthukisa osomabhizini bakuleli abancane.“Sengihambe emakhaya nasemalokishini, into engithusayo kunabafowethu nodadewethu bangaphandle abasidayisela ama-chips neziphuzo ezingekho emthethweni. Angazi ukuthi lezi zinto zingena kanjani la. Kukhombisa ukuthi kunobuthaka obukhona.“Kodwa ke ukuthuthukisa osomabhizinisi abancane, kufanele sibaqeqeshe, sibanike noxhaso abaludingayo. Lokhu kuzothuthukisa umnotho wethu. Sizophinde sigqugquzele ukuthi osomabhizinisi abancane babambisane nezikole nomasipala.”UBarnes uthe uma benqoba ukhetho bazoqeda inkinga yokusweleka kwamanzi.UBarnes uthe iNingizimu Afrika inamanzi anele kodwa wakhala ngokuthi amadamu amaningi awekho ngaphansi kukahulumeni.“Kwakuyini le yokuthi kuthiwe idamu elomuntu oyedwa ekubeni kunabantu abalala bephuze amanzi abawabanga nezilwane?”UBarnes uthembise ukudala amathuba emisebenzi, ukulwa nenkohlakalo nokwenza ngcono ezokuthutha."
    },
    {
        "content": "NGEKE babuyele emsebenzini bengawatholanga amabhonasi abo abasebenzi benkampani ekhiqiza izimoto iFord Motor Company South Africa.NgoLwesine laba basebenzi abakwiNational Union of Metalworkers of South Africa (Numsa) baqale isiteleka sabo esisemthethweni besola umqashi wabo ngokuba yigovu elidla lodwa.Isiteleka siqale ngo-9 ekuseni ngaphandle kwamasango akwaFord, aseSilverton, ePitoli.UMengameli weNumsa obebhikisha namalungu ale nyunyana, uMnuz Andrew Chirwa, uthe izikhulu zakwaFord azifuni ukudla nabasebenzi kodwa zijabulela ukubaxhaphaza.Uveze ukuthi sekuphele iminyaka emibili bexoxisana neFord ukuthi uma yenze inzuzo icazele abasebenzi. Kungahlomuli izikhulu zodwa ngoba yizona ezithola amabhonasi ezizumbulu.“Izikhulu zakwaFord azizwa, azifuni ukusilalela uma sizicela ukuthi zicazele abasebenzi inzuzo eyenziwa yinkampani. Le nkampani selokhu yenza inzuzo ngisho ngo-2021 ibiyenza kahle akukho okushintshile namanje izinto zihamba kahle kodwa ayifuni ukunika abasebenzi amabhonasi,” kusho uChirwa.Uthe abasebenzi bazoteleka kuze kube umqashi uhlala phansi nenyunyana yabo ayitshele ukuthi uzoqala nini ukubacazela inzuzo.Uthe inkampani ngabe ayenzi kahle ukube abasebenzi abazikhandli ngakho nabo bayadinga ukubongwa ngokusebenza kanzima njengoba kubongwa izikhulu.“IFord ikhiqiza izimoto eziwu-720 ngosuku. Ikwazile ukutshala imali yokuthuthukisa ingqalasizinda kodwa iyahluleka wukubonga abasebenzi ngokuzikhandla kwabo,” kusho uChirwa.IFord ithe isiteleka sizoba nomthelela omubi emnothweni wezwe njengoba itshale imali eningi ukuthuthukisa ingqalasizinda nabasebenzi bayo. Iveze ukuthi lesi siteleka sizokwakha isithombe esibi ngokuqhuba ibhizinisi eNingizimu Afrika.“Uma senza izinqumo zokuqhuba ibhizinisi nokutshala imali, sibheka ukuthi lapho sisebenza khona yindawo ekahle yokwenza ibhizinisi nokuthi umsebenzi awuphazamiseki,” kusho iFord esitatimendeni.Ithe iyathemba ukuthi bonke abasebenzi bazobuyela emsebenzini maduze, yacela abangatelekile ukuthi bahlale emakhaya kuze kuphele isiteleka. "
    },
    {
        "content": "KULEZI zinsuku abantu bahamba ngolayini baqonde emabhodweni abo amabili lapho bethi bayonyula khona imali yabo yempesheni.UMnuz Bheki Mkhize oyisazi sezezimali e-FNB, uthe uhulumeni uze nohlelo lwe-two pot system ukuqinisekisa ukuthi abantu banemali eyanele uma sebethathe umhlalaphansi.Uthe ucwaningo abalwenzile bebuza abantu ukuthi bawulungele yini umhlalaphansi, luthole ukuthi u-50% wabo awulondolozi imali eyanele.Kuvele ukuthi abantu uma beshintsha imisebenzi bathatha imali yabo yempesheni bayibhubhudle bese kuthi uma kufika isikhathi somhlalaphansi bangabi nemali eyanele yokuphila.Labo bantu bagcina sebebhalisela ukuhola impesheni kahulumeni etholwa yizaguga ezingakaze zisebenze nebezingayitholi impesheni emsebenzi wazo.Ubalule ukuthi uhlelo lwe-two pot retirement system luzoqinisekisa ukuthi kunengxenye ebekelwe umuntu ukuze aphile impilo entofontofo uma esethatha umhlalaphansi.UMnuz Roy Evans we-Compass Consulting, eluleka abantu ngezezimali zomhlalaphansi nokulondoloza, uthe i-two pot retirement system wuhlelo oluzophoqa abantu ukuthi balondolozele umhlalaphansi.Uthe kusukela ngoSepthemba 1, imali elondolozwa ngabantu ukuze ibasize uma sebethathe umhlalaphansi isizohlukaniswa kabili.Enye izoya esikhwameni esibizwa nge-savings pot, bese enye ifakwe esikhwameni esibizwa nge-retirement pot.Imali yabo esikhona njengamanje esikhwameni somhlalaphansi izohlala esikhwameni esibizwa nge-vested pot.Kuzothi ngoSepthemba 1, kuthathwe u-R30 000 kwi-vested pot ufakwe kwi-savings pot.“Abantu bazokwazi ukukhipha imali esukela ku-R2 000 kuya ku-R30 000 kanye ngonyaka kwi-savings pot. Lo R30 000 uzonyulwa kanye kwi-vested pot ngeke uphinde unyulwe. Uzobe usuba nenzalo, wandiswe nayimali umuntu azobe eyifaka nyangazonke,” kusho u-Evans.Uthe noma ngabe unezigidi esikhwameni sakho sempesheni kodwa imali ozoqala ngayo kwi-savings pot wu-R30 000.Wenze isibonelo sokuthi uma njalo ngenyanga ufaka u-R3 000 esikhwameni sakho sempesheni, kuzothi ngoSepthemba 1 leyo mali icazwe kabili. U-R700 uzongena kwi-savings pot bese u-R2 100 ungena kwi-retirement pot.  Lokhu kusho ukuthi uma ungayikhiphanga imali ngoSepthemba, kuzothi uma kuqala u-Okthoba ube usuno-R30 700.Uhlelo lwe-two pot retirement system alubathinti abantu okushaye uMashi 1, 2021 sebeneminyaka ewu-55 noma ngaphezulu kodwa-ke banelungelo lokukhetha ukungena ngaphansi kwalolu hlelo uma beluthanda. U-Evans ubaxwayise ngokuthi kufanele bacabangisise ukuthi bayathanda yini ukungena kulo ngoba uma sebengenile ngeke bakwazi ukuphuma.U-Evans ukhumbuze abantu ukuthi u-R30 000 okhishwa kwi-savings pot uzoba nezindleko zentela nezesikhwama sempesheni.“Kubalulekile ukuthi abantu babheke nesikhwama sabo ukuthi i-South African Revenue Service (SARS) izothatha malini nokuthi izindleko zesikhwama zizoba malini. Ngeke umuntu athole u-R30 000 unjengoba unjalo. Isikhwama sizothatha izindleko zaso bese no-SARS ethatha intela yakhe, kuzoya ngokuthi umuntu ukusiphi isigaba sentela. Omunye kungathathwa uR8 000 okusho ukuthi u-R30 000 uzofika kuye usuwu-R22 000,” kuchaza u-Evans.Udonse ngendlebe abantu ukuthi bangayikhiphi imali yabo yempesheni ngaphandle uma bebhekene nezimo ezinzima. Ubalule ukuthi imali yempesheni izobe izala, ngakho uma ihleli kulezi zikhwama kusho ukuthi umuntu uzothatha umhlalaphansi enemali enhle kodwa uma eyikhipha ngeke abe nemali ezomjabulisa.Uma kwenzeka umuntu exoshwa, edilizwa emsebenzi noma ephelelwa wumsebenzi ngenxa yezizathu ezithile, uzokwazi ukuthola isamba sakhe semali esikwi-vested pot.Uzokwazi nokuthola imali ekwi-savings pot kodwa ngeke akwazi ukuthatha imali ekwi-retirement pot njengoba yona izomlinda ukuthi aze afike eminyakeni yomhlalaphansi.Kuyothi uma esethathe umhlalaphansi ayithole kanye ngenyanga njengoba uhulumeni engafuni ukuba nabantu akade benezikhwama zempesheni kodwa abagcina sebehola impesheni yakhe.Uma kwenzeka umuntu eshona labo abondliwa wuyena bazothola yonke imali yakhe ekuwo wonke amabhodwe, ngeke kuthiwe ubengakafiki eminyakeni yomhlalaphansi."
    },
    {
        "content": "SIYANGENA isikhumbuzo senkosi yamaNazaretha yesithathu esakhothama, inkosi Amos Kula Shembe Inyangayezulu, eBuhleni ngoSepthemba 24.Njengoba kuhlala kwenzeka minyaka yonke, kuzokhunjulwa imisebenzi yeNyangayezulu ngenkonzo yayo ekhethekile ebakhona njalo uma kuyilesi sikhathi sonyaka.Okhulumela umholi wamaNazaretha, inkosi Mduduzi Shembe, uMnuz Thokozani Mncwabe, uthe amaNazaretha asuke ezilile ngaphambi kokungena kwenkonzo yeNyangayezulu.“Uma kuzoba yinkonzo yesikhumbuzo yeNyangayezulu, akudliwa into eshisayo noma ngabe lolu suku alukho ngeSabatha. Kuzoba nenkonzo ezoqala ngoSepthemba 25 khona eBuhleni iqhubeke nangakusasa ngomhlaka 25. Umhlaka 24 yilona suku inkosi Inyangayezulu eyayidunguzela kakhulu ngalo yakhothama ngomhlaka 25 Septhemba. Uma kunenkonzo yesikhumbuzo yayo kusuke kuwumunyu wodwa amaNazaretha asuke ekhihla nesililo ekhumbula imisebenzi yenkosi. Abanye basuke bebonga abakwenzelwa yinkosi nezibusiso abazinikwa iyona,” kusho uMncwabe.Le nkonzo izokwenzeka kanye nomgidi wezintombi oba njalo ngoSepthemba kumaNazaretha nozoqhubeka emva kwenkonzo yesikhumbuzo.Kulungiselelwa le nkonzo nje uNyazilwezulu lusanda kubuya eNtabazwe (eHarrismith) okuyindawo okuqhamuka kuyona uMqaliwendlela, inkosi u-Isaiah Mloyiswa Mdliwamafa Shembe ongumsunguli webandla lamaNazaretha.UMncwabe uthe bakujabulele ukuvakashela le ndawo bengamaNazaretha nathe inomlando omude ngobuNazaretha.“Inkosi uNyazilwezulu seluzihambele izindawo eziningi ezingamagugu ebandla lamaNazaretha. Indawo esisele ukuthi lungene eKuphakameni okusenzima ukungena kule ndawo ngenxa yombango owabakhona. Nalo uNyazilwezulu lunesifiso sokuthi lungene eKuphakameni. Indawo yasekuPhakameni inomlando ojulile njengoba igetsemane (ithuna) likaMqaliwendlela neleLanga likule ndawo. Ngisho Inyangayezulu ngaphambi kokuthi ikhothame yake yasho ukuthi asithandaze sibheke eKuphakameni ngesikhathi sivakashele kwabhekabezayo (emathuneni amaNazaretha). Yasho ukuthi inesifiso ukuthi wonke umuntu anyathele khona ngaphakathi njengoba le ndawo ilele abasunguli bebandla kube nemicimbi eyenziwa khona. Ngisho nobaba uNyazi angayithenga uma kungavela lelo thuba ngenxa yokubaluleka kwayo le ndawo,” kuqhuba uMncwabe."
    },
    {
        "content": "SEKUZOPHELA ukuba umphakathi waseMpolweni uhambe amabanga amade uma befuna ukwelashwa njengoba sebakhelwa umtholampilo wabo osezingeni elicokeme. UNgqongqoshe woMnyango wezeMpilo, eKZN, uNkk Nomagugu Simelane, umemezele lokhu ngesikhathi kuzokwethulwa umakhi ehholo lomphakathi waseMpolweni. UNkk Simelane uthe lomtholampilo uzodla isamba sikaR70 million.\"Ngonyaka owedlule sathi kulo nyaka sizokwakha imitholampilo engu-11. Omunye wale mithompilo ka-11 yilo esiwakha namhlanje eMpolweni. Sathatha isinqumo sokuthi ngeke siphendule isoyi kuphela. Sizohlaba ifosholo maqede ojutshulwe ukwakha, aqale namhlanje ukwakha.\" UNkk Simelane kulo mtholampilo kuzoqashwa abantu ebebengasebenzi abaphakathi kuka-20 no-25 futhi uzosetshenziswa ngamalungu omphakathi abalelwa ku-50 000, okubalwa nabahlala ku-ward 1 no-ward 12.\"Ngiyafisa ukuthi njengoba lomtholampilo uzokwakhiwa, ngiyacela niwuvikele.\"UNgqongqoshe uthe phakathi kwezinto ezizotholakala kulo mtholampilo kubalwa igumbi lokweluleka ngokwengqondo, amahhovisi, igumbi eligcina imishanguzo, i-dispensary, izindawo zokulala abahlengikazi ne-generator ezolekelela kakhulu uma sekubuye i-loadshedding.\"Uthe lo mtholampilo uzosebenza zonke izinsuku, kusukela ngoMsombuluko kuze kushaye omunye. \"Siyafisa usebenze amahora awu-24 kodwa awukwazi ngoba asikwazi ukuba nemali yokuqasha abantu abazosebenza lamahora.\" Uthe uma kukhona umuntu olimalayo ngezithuba zabo-6.30 ebusuku, abantu bengaya emtholampilo ngoba kuzobe kunomhlengikazi ozobe elala ekhaya eliseduze ngoba elindele ukunikezela ngosizo oluphuthumayo.Imeya yakuMasipala waseMshwathi, uMnuz Mandla Zondi, ikushayele elikhulu ihlombe lokhu kwakhiwa komtholampilo. Uthe abantu bakule ndawo bebehlukumezeka kakhulu ngoba bekufanele bahambe amabanga amade. Lo mcimbi bewuhanjelwe yiNkosi yaseMathulini, oZwathini, uMhlabunzima \"Zondamasiniya\" Mthuli. "
    },
    {
        "content": "UMSOLWA wesihlanu ecaleni lokubulawa komculi uKiernan “AKA” Forbes nomngani wakhe uTebello “Tibz” Motsoane uthe wayengeve eyokwelusa lo mculi eWish emgwaqweni uFlorida kodwa wayeyohlangana nowesifazane othize.Usho kanje encwadini efungelwe efundwe ummeli wakhe u-Adv Sphiwe Mlotshwa ngesikhathi kuqhubeka ukulalelwa kwesicelo sebheyili yabasolwa abahlanu eNkantolo yeMantshi eThekwini. Izolo uMbuso uphothule ukwenza izethulo zawo zokuthi kungani kungamele badedelwe ngebheyili abasolwa okungoLindokuhle Thabani Mkhwanazi (30), Lindani Zenzele Shisela Ndimande (35), Siyanda Eddie Myeza (21), Mziwethemba Harvey Gwabini (36) noLindokuhle Lindo Ndimande (29).UMlotshwa ephendula izethulo zoMbuso efunda incwadi efungelwe kaNdimande (Lindokuhle), uveze ukuthu wayengayile eWish ngenhloso yokwelusa u-AKA.“Ngangingazi nokuthi naye lo mculi wayekhona. Ngangiyohlangana nowesifazane nalapho engabona ukuthi uthatha isikhathi eside ukuthi afike ngaqhubeka ngilokhu ngimshayela ucingo elokhu engithembisa ukuthi uyeza.”Eqhuba uthe wezwa sekhuqhuma isibhamu ngaphandle.“Angazi lutho ngokudubula. Ngiyakuphika lokhu okushiwo umphenyi othi ngashintsha indawo engangikuyo eWish futhi ngiyakuphika ukuthi ngangingezi eWish  njalo,” ubeke kanje.Umsolwa uphinde wadalula ukuthi isamba semali engu-R100 000 eyafakwa uGwabeni kwakungeyomsebenzi ayekade emenzele wona wokuba ngumshayeli wakhe njengoba ebuye abe ngumuntu ohambela izindawo ezikude. Ugcizelele ukuthi ize ifike kulesi samba yingoba bese kuphele izinyanga engamkhokheli.UMkhwanazi encwadini yakhe efungelwe, uthe ubhecwa ngobende inyama engayidlanga.“Izinsolo engibekwe zona ziyadukisa futhi ziyiphutha. UMbuso akunacala ongangibeka lona ngoba awunabo ubufakazi obuqanda ikhanda. Imali engu-R100 000 engakhokhelwa yona kwakuyimali yami yokuba umqaphi ngoba ngangingakhokhelwe isikhathi eside,” usho kanje.Encwadini efungelwe kaMyeza efundwe ummeli wakhe u-Adv Yolanda Gielink, uthe uMyeza uyakuphika okwashiwo uMbuso ukuthi wayeqashwe uGwabeni futhi ngesikhathi sokudutshulwa komculi yena wayesesibhedlela ngoba edubuleke eqakaleni.“Angizange ngizidubule mina njengoba uMbuso uthe ngangidlala ngesibhamu ngase ngizidubula. Ngicela inkantolo inginike ibheyili ka-R5000,” kusho uMyeza.Icala lizobuyela enkantolo ngoMsombuluko. "
    },
    {
        "content": "ABASOLWA ababili ecaleni lokubulawa komrepha uKiernan \"AKA\" Forbes nomngani wakhe uTebello “Tibz\" Motsoane bathi bayaliphika icala lokumbulala, bamane babhecwa ngobende nje.Izolo eNkantolo yeMantshi yaseThekwini kuvele abasolwa abahlanu ababhekene necala lokubulala laba abadutshulwa bengaphandle kwendawo yobumnandi iWish emgwaqweni uFlorida eThekwini. Abasolwa oMnuz Lindokuhle Mkhwanazi (30), Lindani Ndimande (35 ) Eddie Myeza (21), Mziwethemba Gwabini (36 ) noLindokuhle Ndimande (29 ) bafaka isicelo sebheyili.Abasolwa abathathu kulaba kuvele ukuthi izethulo zabo azizange ziphothulwe ngabameli babo.Kodwa umsolwa wokuqala uMkhwanazi benomsolwa wesithathu uMyeza, bakwazile ukuzifaka.Encwadini efungelwe efundwe ngummeli kaMkhwanazi, u-Advocate Simphiwe Mlotshwa, uMkhwanazi ulimise ngesihloko elokuthi uyaliphika icala lokubulala lo mculi.Uze wasebenzisa amagama okuthi usejahe kabi ukuthi liqulwe ukuze kuzohlala obala ukuthi akanacala.\"Noma seliqulwa icala yilapho okuyohlala khona obala ukuthi angazi lutho ngalo,'' usho kanje.Eqhuba ummeli kaMkhwanazi, uveze ukuthi ngesikhathi lo mmangalelwa ekhalelwa ngamasongo kaSigonyela wayazi ukuthi uboshelwa icala lokubulala uMnuz William Kunene.Uthe kodwa wethuka koma nasozwanweni ngesikhathi amaphoyisa esembhaxabula, wezwa esemphoqa ukuba avume ukuthi uyabandakanyeka ekubulaweni kuka-AKA.Uthe uyayicela ibheyili ngenxa yokuthi kunezinto eziningi okumele azenze uma esephumile.UMkhwanazi uthe angeke alibalekele icala ngoba abaseshi wabathatha wabayisa nalapho ahlala khona, wathi wabanikeza nencwadi yemvume yokuhambela amanye amazwe. Ugcizelele ukuthi umkakhe ukhulelwe yingakho ekudinga ukuphuma ngebheyili ukuze ezomnakekela.Nommeli kaMyeza, uYolanda Gielink, uthe bayaliphika icala lokubulala u-AKA.Uthe konke kuzohlala obala uma seliqulwa leli cala, waqinisekisa ukuthi uMyeza akahlangene nokubulawa kwalo mculi.Naye uthe uMyeza uyayidinga ibheyili ngoba iyilungelo lakhe. Uthe futhi akanazo izincwadi ezimvumela ukuhambela amanye amazwe.Uveze ukuthi nempilo yakhe ngeke ibe sengcupheni uma engathola ibheyili. Uthe nophenyo angeke aluphazamise.Ngaphakathi enkantolo bekugcwele  njengenjwayelo. Uyise ka-AKA, uTony Forbes, ubekhona ephelezelwa ngonogada bakhe.Ephawula uyise ka-AKA, ukhulume ngalaba abanye ababoshelwe eSwatini angakatholakali amaphepha agunyaza ukuthi babuyiselwe eNingizimu Afrika.\"Kuzothatha isikhathi, angicabangi ukuthi kuzoshesha ukuthi balethwe ngalapha. Kungenzeka kugcine kuthatha ngisho izinyanga. Angazi ukuthi yindaba singakafakwa isicelo sokuthi balethwe kuleli,'' usho kanje.Uthe uyacabanga ukuthi abamelwe ukwenza loyo msebenzi basamatasa nokwenza isiqiniseko sokuthi uyaphumelela.Lolu hlelo ulifanise nomjaho wathi, kuzodingeka isikhathi ukuze kugcine kutholakale iqiniso.Mayelana noMkhwanazi ongumsolwa wokuqala, uthe kunelinye icala athola kulona ibheyili, kodwa futhi ufuna enye ibheyili kuleli lika-AKA.\"Ngiyazibuza ukuthi njengoba elokhu ebalisa ngomkakhe wayenaye yini ngosuku lokubulawa kwendodana yami?'' usho kanje.Ukhale ngokuthi kuyamxaka manje ukuzwa uMkhwanazi yonke into useyenza ibe mayelana nomkakhe.Ubephendula ukuthi unalo yini uzwelo njengoba kuvela ukuthi unkosikazi kaMkhwanazi uzithwele?\"Nami indodana yami inengane eneminyaka engu-8. Konke lokhu okubalwa uMkhwanazi akubalulekile,'' echaza.Okuqaphelekile ngabasolwa abahlanu ukuthi bebengazifihlile kulokhu futhi bebonakala bekhululekile.Ngesikhathi sebehla bebebonakala bebingelela abantu ababaziyo abebesenkantolo.Leli cala lizobuyela enkantolo ngoMsombuluko."
    },
    {
        "content": "ABASOLWA ababili abanukeka ekufeni komrepha u-AKA, ababhajwe eSwatini bafuna idokodo lecala ukuze bathathe isinqumo ngesicelo sokubuyiselwa kwabo kuleli. Iphephandaba laseSwatini iTimes of Swaziland libike kabanzi ngalolu daba.U-Kiernan ‘AKA’ Forbes, wadutshulwa wabulawa nomngani wakhe uTebello “Tibz” Motsoane, eThekwini nyankenye. Bobabili bathelekelwa amadoda abavithiza ngenhlamvu baphelela khona lapho bephuma endaweni yokudlela i-Wish on Florida esiyavalwa.Ummeli wababhajwe eSwatini, uMnuz Sivesonke Ngwenya nguye oveze ukuthi amakhasimede akhe afuna ukubona idokodo lecala ngaphambi kokuthi baphendule.Ababhajwe eSwatini wuMnuz Siyabonga Gezani Ndimande obuye abizwe ngoNxele noMnuz Malusi Dave Ndimande okuthiwa abandawonye. Bayisikhombisa sebebonke abasolwa abakhonjwa wuMbuso ukuthi bamkakisa okwenyamazane bamjuqa umrepha.Ngokuvamile amaphoyisa awalidedeli idikodo lecala ngaphambi kwesigaba lapho sekulungiselelwa ukuqulwa kwecala sebehlangene nabameli.Izinsizwa zakwaNdimande sezivele izikhawu eNkantolo yeMantshi kwaManzini kulandela ukuboshwa kwazo eZone 4 eMbabane, eSwatini.Abalisa abahlanu bahamba icala kuleli kanti laba ababili bakwaNdimande baseSwatini kuzanywa ukuthi babuyiswe. Sesathunyelwa isicelo sokuthi babuyiswe, kodwa kuthe sekufanele baphendule base befuna idokodo lecala.Kuvela ukuthi bathe abakwazi ukuphendula isicelo sokubuyiswa kwabo bengakaboni ukuthi amaphoyisa agugusheka nani edokodweni lawo okubayamanisa necala. Babeka nokuthi azikho izikhali ezatholwa kubona ezibayamanisa nokufa kuka-AKA.Ummeli uNgwenya uthe amakhasimede abo ezwa kuthiwa abekwe uxhaxha lwamacala yingakho efuna idokodo lecala.“ Njengoba sisho sicela imininingwane ethe thuthu ngoba kuthiwa kunamacala okubulala, awokuzama ukubulala, ukutholakala nesibhamu ekubeni singatholwanga ngesikhathi beboshwa eSwatini,’’ kusho uNgwenya.Kwenzeka konke lokhu nje abalisa bakwaNdimande kulindeleke ukuthi babuyele eNkantolo yeMantshi kwaManzini ngoMeyi 14 kuzoqhutshekwa nodaba lwabo.Ababoshelwe kuleli kulindeleke ukuthi babuyele eNkantolo yeMantshi eThekwini ngoMeyi 15 lapho kuzophuma khona isinqumo ngesicelo sabo sebheyili."
    },
    {
        "content": "ABAMANGALELWA ababoshelwe ukufa komrepha u-AKA, uMnuz Siyabonga Gezani Ndimande noMnuz Malusi Dave Ndimande, kuthiwa babeke imibandela ngokubuyiswa kwabo kuleli besuka eSwatini. Iphephandaba i-Times of Eswatini  libike kabanzi ngalolu daba nokuqhubekayo ngokubuyiswa kwabamangalelwa.Kuboshwe isiqhoqho samadoda okuthiwa ayizinkabi ezanikwa itoho lokuyisa u-AKA koyisemkhulu athola amavenge amahle. Izinsizwa zakwaNdimande zingezinye zalaba ababoshiwe kodwa zona zisabhajwe eSwatini, lapho ezibanjwe zigobe khona amadlangala emqashweni.U-AKA igama lakhe langempela okungu Kiernan Forbes, wadutshulwa wabulawa enomngani wakhe uTebello “Tibz” Matsoane kuFlorida, eThekwini nyakenye. Bathelekelwa amadoda abavithiza ngenhlamvu bashonela khona lapho phambi kwendawo yokudlela iWish eseyavalwa eyayisemgwaqweni uFlorida.Amadoda aboshiwe asolwa ngokumkakisa okwenyamazane u-AKA amcoboshisa nomngani wakhe abahlaselwa bezincokolela bengazelele lutho.Amaphoyisa abophe oMnuz Lindokuhle Thabani Mkhwanazi, (30), Lindani Zenzele Ndimande (35), Siyanda Eddie Myeza (21), Muziwethemba Harvey Gwabeni (36) noLindokuhle Ndimande (29). Bonke bavele eNkantolo yeMantshi eThekwini, ngoLwesine, lwesonto eledlule.Ayishumi amacala ababhekene nawo esewonke asukela ekufeni kuka-AKA nomngani wakhe uTibz.UMbuso wachaza enkantolo ukuthi kusalindwe ukuthi kuphothulwe uhlelo lokubuyiswa izinsizwa zakwaNdimande eziseSwatini.Kuvela ukuthi kube nomhlangano phakathi kwezikhulu zophiko lwezokushushisa eSwatini, abamangalelwa nabameli babo lapho okuvele khona ukuthi banemibandela.Kuthiwa bakubeke kwacaca ukuthi bafuna kuqinisekiswe ukuphepha kwabo. Bacele ukuphelezelwa ngamaphoyisa aseSwatini nabameli babo babanikele ezikhulwini zejele kuleli, hhayi emaphoyiseni.Kuvela ukuthi abafisi ukunikelwa emaphoyiseni akuleli ngoba bayawesaba. Kuvela nokuthi bathe babona sengathi bayobe bephephile emajele akuleli kunokuthi bahlale eSwatini, lapho abatoke khona.Kulindeleke ukuthi izinsizwa zakwaNdimande zivele eNkantolo yaKwaManzini, eSwatini, namuhla ngoba zangena kuleliya lizwe ngaphandle kwamaphepha.Abalisa abahlanu ababoshwe kuleli kulindeleke ukuthi babuyele eNkantolo yeMantshi eThekwini kusasa nabo ukuze kuxoxwe ngezicelo zebheyili. Kulindeleke ukuthi kudingidwe nodaba lokubuysiwa kwabakwaNdimande abavaleleke eSwatini.Izinsizwa zakwaNdimande okuthiwa zinebhizinisi lamatekisi, ziyamaniswa nokufa kukaMnuz William Kunene obedume ngoMtimande owayengumnikazi wamatekisi. Ziphinde zithinteke kwelinye icala lokufa komunye usomabhizinisi."
    },
    {
        "content": "UMMANGALELWA wesine ecaleni lokufa kukaSenzo Meyiwa, uMthokoziseni Maphisa, uthi wayexhumana nommangalelwa wokuqala uMuzikawukhulelwa Sibiya ngoba uwumshana wakhe.UMaphisa uthumele ummeli wakhe, u-Advocate Zithulele Nxumalo, ukuthi achazele inkantolo ngokuxhumana kwakhe noSibiya ngaphambi nangemuva kokufa kukaMeyiwa.UMeyiwa wadutshulwa wabulawa ekubo kwentombi yakhe uKelly Khumalo eVosloorus, eGauteng, ngo-2014. Abalisa abahlanu ababhekene necala, kusolwa ukuthi bamkakisa okwenyamazane uMeyiwa bethengiwe.UMbuso uthi abamangalelwa bayazana bakuhlela bonke ukufa kukaMeyiwa behlangene ehostela. UMbuso uthi abanye bama ngaphandle, abanye bangena ngaphakathi mhla kuyojuqwa uMeyiwa.Ummeli uNxumalo ubepheka ngemibuzo ungoti wamaselula uLieutenant Colonel Gideon Gouws oveze ukuxhumana kwabamangalelwa. UGouws uthe uNtuli waxhumana nabobonke abamangalelwa.UMaphisa uvume nokwazana nommangalelwa wesithathu uMncube athi wumngani wakhe omkhulu. UMaphisa uthe kodwa wayengamazi ummangalewa wokuqala uBongani Ntanzi, waqala ukumbona enkantolo eBoksburg.Ummangalelwa wesithathu uMthobisi Mncube, uthe ubengabazi abamangalelwa owokuqala nowesibili, waqala ukubabona eNkantolo yeMantshi eBoksburg, ngo-2020.Kuqaphelekile ukuthi abamangalelwa bakubheke ngabomvu lobu bufakazi bamaselula ngoba bebelalele bethe njo amehlo. Abanye bebephethe amabhuku namapeni bebhala. Babuye baxoxe banikine amakhanda, bahleke.Ungoti wamaselula uGouws, uthe akakwazi ukuzwa ukuthi abamangalelwa babexoxa bethini ezingcingweni kodwa ukwazi ukubona ukuthi baxhumana isikhathi esingakanani.Phambilini,. ungoti wamaselula wadalula ukuthi uKelly Khumalo wake waxhumana nommangalelwa wesihlanu uFisokuhle Ntuli kodwa kwangavela ukuthi babexoxa bethini.Kulindeleke ukuthi icala liqhubeke namuhla lapho ummeli u-Advocate Zandile Mshololo azopheka khona uGouws ngemibuzo.IJaji uRatha Mokgoatlheng liyalele ojele ukuthi basheshe babalethe abamangalelwa bengalokhu bebika izaba bekhomba isiminyaminya emgwaqweni."
    },
    {
        "content": "SEBEZOSIBHALISA beqeda ukuteta isibonelelo sezingane ababeletha esibhedlela iPrince Mshiyeni, esiseMlaza.Izolo iSouth African Social Security Agency (Sassa) ivule amahhovisi azosiza ukubhalisa isibonelelo sezingane. Njengamanje abesifazane baphuma sebesiphethe isitifiketi sokuzalwa kwengane okuyisona abasisebenzisa uma bebhalisa imali yesibonelelo sezingane.“Ukuqala kwalolu hlelo ePrince Mshiyeni kuzoqinisekisa ukuthi imindeni iyakwazi ukunakekela izingane. Siyazi ukuthi ziningi izingqinamba ezibhekana nabazali, sifuna ukuqinisekisa ukuthi bayakwazi ukuthola isibonelelo sezingane ngaphandle kwezihibe,” kusho uNksz Thamo Mzobe, ongumphathi weSassa KwaZulu-Natal.Uthe isibonelelo sezingane sibalulekile kubazali nakubantu abanakekela izingane ngoba yisona esibasiza ukuzenzela izidingo.Ubalule ukuthi kuqala abazali bebethola izingane bese bezenzela isitifiketi sokuzalwa khona ePrince Mshiyeni bese begoduka beya emakhaya. Isibonelelo sezingane bebesibhalisa emahhovisi akwaSassa sebephumile. Abanye bebelinda ukuthi babe nemali yokugibela ngaphambi kokuthi bayobhalisa isibonelelo sengane. Ukuvulwa kwehhovisi kusho ukuthi umzali uzoteta, enzele ingane isitifiketi sokuzalwa bese eyibhalisela imali yesibonelelo sikahulumeni khona esibhedlela iPrince Mshiyeni.Uphethe ngokuthi bazoqinisekisa ukuthi lolu hlelo luba khona nakwezinye izifunda zaKwaZulu-Natal ukuze abazali baphume ezibhedlela sebenakho konke okudingwa yizingane.Kuzokhumbuleka ukuthi izinhlangano ezibhekelele amalungelo ezingane zikubeke kwacaca ukuthi isibonelelo sezingane siyasiza ukulwa nobuphofu emindenini."
    },
    {
        "content": "UKUDEMBESELA kwabantu ukuhlolwa izifo kufaka ingebhe yokuthi bangahlaselwa izifo ezithinta inhliziyo bengazi. Ucwaningo olwenziwe iDiscovery Vitality phakathi kuka-2019 no-2023 luveza ukuthi abanye bantu kuphela iminyaka emithathu bengazange bahlolwe ukuthi ngabe zikhona yini izifo abanazo egazini, okuholela ekutheni baze bagule kube ima kuvela ukuthi izifo sezinesikhathi zikhona egazini.Lolu cwaningo luveze ukuthi kubantu abangu-10 bakuleli  bayisithupha abazihlolayo njalo ngonyaka ukuthi abanazo yini izifo ezibangenile.UDkt Mosima Mabunda, oyinhloko yophiko lokuzinakekela ngokwezempilo, eDiscovery Vitality, uthe ucwaningo lwabo bebelwenza ngokubheka amalungu abo ukuthi ayalulandela yini uhlelo lokuhlolwa ukuthi awanazo yini izifo, bathola ukuthi iningi alizikhathazi ngokwenza lokhu yize line-medical aid. “Emhlabeni wonke, izifo zenhliziyo nesifo sikashukela yizona ezihamba phambili ngokuba yimbangela yokufa kwabantu, ukukhubazeka nokuba nempilo ebuthaka. Kuyashaqisa ukuthi cishe uhhafu wabantu abadala abaphila nomfutho wegazi ophezulu noma isifo sikashukela abazi ukuthi banalezi zifo. Ukuhlaziya kwethu kwakamuva kukhomba ukuthi uma ukuhlolwa kwenziwe kahle kuyasiza ukuze kutholakale ukwelashwa okufanele. Njengoba abantu abaningi bengazi ukuthi banalezi zimo, kusho ukuthi abakutholi ukunakekelwa okudingekayo okwandisa ingozi yokuqhubeka kwezifo,\" kusho uDkt Mabunda.Uqhube wathi emhlabeni wonke siyakhula isibalo sabantu abahlaselwa izifo ezithinta inhliziyo ngakho kudingeka ukuthi kugxilwe ezinhlelweni zokugwema izifo, ukuzelapha nokuzilawula.“Ukuzihlola kunomthelela omuhle wokonga  noma wokugwema izindleko ezihambisana nokwelashwa kwezifo esezinesikhathi eside zikhona egazini,\"  kusho uDkt Mabunda."
    },
    {
        "content": "UMNDENI awanelisekile ngesigwebo esinikezwe owayeyiphoyisa, uMthokozisi Nene, ogwetshwe ngecala lokubulala unkosikazi owayenguthisa, uNkk Thobeka Nene.Udadewabo kaNkk Nene, uNksz Halala Msomi, uthe sincane isigwebo esinikwe uNene uma kubhekwa icala agwetshwe ngalo.UNene ugwetshwe iminyaka engu-25 ebhadla ejele.Isigwebo sakhe sethulwe iJaji Simon Hadebe, eNkantolo eNkulu eMgungundlovu, ngoMsombuluko.UNene wadubula wabulala uNkk Nene ngo-2022 emva kwengxabano eyenzeka emzini wabo oseNtshanga.Ingxabano kuthiwa yasuswa ukuthi uNene wafika nentombi emzini wabo.UNksz Msomi uthe uNene ufanelwe isigwebo esingaphezu kwalesi asitholile.“Wadubula umuntu wesifazane, walimala waphela ebusweni. Lo muntu wenza isihluku esinjena ekubeni eyiphoyisa.”UNksz Msomi uthe okubacasula kakhulu ukuthi uNene ucele ukusiphonsela inselelo isigwebo sakhe.Isicelo usifake emva kokwethulwa kwesigwebo sakhe.UNksz Msomi uthe uNene ukhombisa ukungazisoli.“Njengoba engafuni ukuyodonsa iminyaka engu-25, ufuna ukudonsa iminyaka emingaki? Ufuna ukudonsa iminyaka eyishumi? Usemncane kabi lo muntu, akadonse iminyaka yakhe ewu-25, bese eyaqhubeka nempilo.”Inkantolo ibigcwele phama ngesikhathi kwethulwa isigwebo.Abebezolalela icala bebelokhu betinyela uNene ngamazwi uma inkantolo isaguqile.Unina kaNkk Nene, uNkk Thandekile Msomi, uphume enkantolo esebanjiwe ngesikhathi kuqhubeka ukwethulwa kwesigwebo.UNksz Msomi uthe ukubulawa kukadadewabo kumhlukumezile uNkk Msomi.UNksz Msomi uthe unina osebheke izingane zikaNkk Nene ezimbili.Uthe nazo izingane zikaNkk Nene zihlukumezekile.“Azenzi kahle esikoleni. Lona ofunda ibanga lesibili sebeze basitshela esikoleni ukuthi asimkhiphe ngoba simosha imali yethu. Nalona omunye bathi akhona amathuba okuthi angaphumeleli.”Ethula isigwebo, uHadebe uthe uNene akazange akhombise ukuzisola ngesikhathi kuqhubeka icala njengoba ayelokhu emile kwelokuthi umsulwa.UHadebe uthe uNkk Nene wabulawa ngesihluku, wathi isigwebo senkantolo sizothumela umyalezo oshubile ikakhulukazi njengoba isihlava sokubulawa kwabesifazane sibhebhetheka kuleli.“Wadubula umufi ebusweni, eseduze. Umufi wabulawa ngesihluku, ummangalelwa akanandaba nempilo yomunye umuntu. Kubuhlungu ukuthi wabulala unkosikazi wakho kabuhlungu kanjena wangabe usacabangela nezingane zenu. Ummangalelwa unesihluku. Njengephoyisa uyena okufanele engabe uvikela umkakhe kanye nomphakathi wonke jikelele.”UHadebe uthe kunofakazi abaveze ukuthi uNene ubehlukumeza unkosikazi wakhe nangaphambi kwesigameko njengoba izingane zabo ezimbili bese zihlala komalume.Ngo-2019, uNkk Nene wafaka isicelo sesihlukaniso kodwa baqhubeka bahlala ndawonye.Ummeli kaNene, u-Advocate Shane Matthews, uthe enye inkantolo ingamnika isigwebo esincane uNene.UMatthews uthe kunobufakazi obungashayi khona okwakufanele ukuthi inkantolo ingabumukeli.Uthe ubufakazi bukaMnuz Nxumalo, owathi ungumakhelwane, kwakufanele buchithwe ngoba kwavela ukuthi akakhelene kakhulu nomuzi kaNene.Uthe nobufakazi bukaNksz Nothile Dladla kwakufanele buchithwe ngoba akazange abone kudutshulwa umufi, wezwa ukuqhuma kwesibhamu.Kepha umshushisi, u-Advocate Lauren Marias-Myeni, uthe awekho amathuba okuthi uNene anganikwa isigwebo esingaphansi kwalesi asinikiwe.Inkantolo izonquma ngoDisemba 13 nonyaka ngalesi sicelo."
    },
    {
        "content": "BABOPHA uthishomkhulu, abazali bezingane ezifunda esikoleni samabanga aphansi, iQondokuhle Primary esiseMlaza okuthiwa bamvulele icala lokweba njengoba bemsola ngokubaphoqa ukuthi bakhokhe imali yesikole kungafanele.Abazali abavuke banikela esiteshini samaphoyisa eMlaza emva kokuvala thaqa isikole, bathe uthishomkhulu ubakhokhisa u-R500 ngonyaka ingane ngayinye ngezingane zabo ezifunda u-Grade R, okuthe makhathaleni bathola ukuthi lokhu akuvumelekile kwazise isikole singaphansi kwezikole zikahulumeni okungakhokhwa kuzo. Kuthiwa umsolwa imali uyithatha esandleni.Omunye wabazali okhulume neSolezwe (onxuse ukungadalulwa), uthe banohlu olunamagama abazali evile kwangu-30 okusolwa ukuthi baqolwe uthishomkhulu, kanti abanye sebevele bamvulele amacala.“Ngesikhathi kufika umhloli simazisa ngalolu daba, ukuqinisekisile ukuthi ayikho imali okumele ngabe ikhokhwa abazali ngaphandle uma kuyisivumelwano sabo, isigungu esilawula isikole nothisha.  Kodwa ngisho amalungu esigungu esilawula isikole abehambisana nathi ngoba akwaziwa nokuthi uthishomkhulu imali ayithatha kubazali uyifaka nini ebhange kwazise ikhokhwa ngesandla.  Ngaphandle kwalokho, abazali baphinde baphoqwe ukuthi bakhokhe u- R50 okuthiwa owefomu uma bebhalisa izingane zabo,”  usho kanje.Kwenzeka lokhu nje abafundi bakulesi sikole abasalubhadi esikoleni kusuka ngoLwesithathu olwedlule, njengoba abazali namanye amalungu omphakathi bavuka bayovala esikoleni kukhalwa ngesimo senhlanzeko nokungaphumi kwamanzi kompompi okuthiwa sekunesikhathi eside, kanti akusukunyelwa.“Amathoyilethi awasebenzi, nelilodwa elisebenzayo ligcwele izimpethu.  Izingane ziyaphoqeleka ukuthi zisebenzise lona noma zishone emva kwamakilasi. Ayikho into engagugile, uphahla emakilasini, amawindi abhodlokile izingane aziphephile.  Sikhulumile nomhloli ngalolu daba kodwa wathi akangene kakhulu enqubeni yesikole kodwa yena akubhekayo ukuthi kuyafundwa yini kuso,”  kusho omunye.Ilungu lesigungu esilawula isikole (elicele ukungadalulwa), lithe lesi sikole kusuka ku-2016 kuhlehle, besamukela abafundi abangu- 1 300, kodwa selokhu uthishomkhulu ethathe izintambo  ngo-2017 emva kokushona kowayenguthishomkhulu, isibalo sabazali abahambisa  izingane zabo  kuso besilokhu sehla njengoba kulo nyaka zingu- 389 kuphela izingane ezifunda kuso.“Abazali bagcina sebebalekisa izingane beziyisa kwezinye izikole ngenxa yokungaphathi ngendlela kukathishomkhulu. Okunye osekusikhathaza ukuthi ngenxa yokwehla kwesibalo sezingane, umnyango usuthathe othisha abahlanu wabathumela kwezinye izikole, kanti kubona ababili sebevele bahambile, abathathu sebeqedela isikhathi sabo nje  bazohamba kungekudala ngoba vele sebezitholile izincwadi ezibakhomba kwezinye izikole,”  usho kanje.Kuze kwashaya isikhathi sokushicilela okhulumela umnyango uMnuz Muzi Mahlambi engakayiphenduli imibuzo athunyelelwe yona.Okhulumela amaphoyisa KwaZulu-Natal uConstable Thenjiswa Ngcobo, uthe amaphoyisa aseMlaza aphenye icala lokweba.“Kusolwa ukuthi owesifazane oneminyaka engu-41 ukhokhe imali yesikole komunye wesifazane, okuthe ngokuhamba kwesikhathi wathola ukuthi bekungamele akhokhe,”  kusho uConstable Ngcobo."
    },
    {
        "content": "ABE-EFF abaziwa ngokweseka umholi weMK, uJacob Zuma, baphika ukuthi bazolandela obeyiphini likamengameli we-EFF, uMnuz Floyd Shivambu, osejoyine iMK.Amalungu ePhalamende, uMnuz Carl Niehuas no-Advocate Busisiwe Mkhwebane, bachithe amahlebezi okuthi bazolaxaza i-EFF.UNiehaus waziwa ngokuba phambili ekwesekeni uZuma, u-Advocate Mkhwebane uthathwa njengomuntu ozwelana noZuma.Amahlebezi okuthi bazojoyina iMK aqale ukubhebhetheka ngoLwesine ngesikhathi kuvela izindaba zokuthi uShivambu uyashiya kwi-EFF.Umholi we-EFF, uMnuz Julius Malema, ukushilo ukuthi bakulindele ukuthi kukhona abathembekile kuShivambu abazohamba naye. Nokho uNiehaus no-Advocate Mkhwebane bathe bazoqhubeka bayibambe kwi-EFF.UNiehaus uthe akakuphuphi  ngisho elele ebusuku ukushiya i-EFF.“Ngizoqhubeka nokuba ilungu le-EFF elethembekile. Namanje ngisasho ukuthi i-EFF iyona kuphela elwela izinguquko kwezomthetho. Ngakho ngizoqhubeka nokusebenzela iqembu ngokwethembeka.”UNiehaus uthe ngempelasonto uzokube ekhankasela i-EFF eGoli, lapho kuzokuba nokhetho lokuchibiyela.UNiehaus ugxeke nesenzo sokhulumela inhlangano kaZuma engenzi nzuzo, iJacob G Zuma Foundation, uMnuz Mzwanele Manyi, oshiye kwi-EFF, noShivambu, wajoyina iMK.UNiehaus uthe uManyi bekungafanele ashiye i-EFF kabuhlungu kanje.“I-EFF yakuthatha ngesikhathi ubhekene nezinkinga empilweni yakho, yakufukamela. Iyona ndlela obabonga ngayo le?”U-Advocate Mkhwebane uthe ngeke ayishiye i-EFF, wayibiza ngekhaya lakhe. “Angisoze ngiphoxe amalungu e-EFF.”Udaba lokushiya kukaShivambu kwi-EFF luyaqhubeka nokuba segudwini, abaningi babona isigameko sizohlukanisa phakathi i-EFF.Nokho inhlangano yabafundi edlelana ne-EFF, i-EFF Students Command, inxuse amalungu enhlangano ukuba ehlise amaphaphu.Unobhala wenhlangano, uMnuz Khanya Bungane, unxuse amalungu eqembu ukuba angavumi ukuphazanyiswa ilesehlo.“Njengoba sibheke okhethweni lobuholi basezikhungweni zemfundo ephakeme, sinxusa ukuthi kube nobumbano. Abafundi ayikho enye inhlangano abayaziyo ngaphandle kwe-EFF. Lesi yisikhathi sokuthi sikhankase, akusona isikhathi sokuthi silahle ithemba.”UBungane uthe bayakholelwa ebuholini bukaMalema.“Kufanele ngazo zonke izikhathi sihlale sigade labo abafuna ukudala uqhekeko. Kufanele siyivikele ngakho konke esinakho i-EFF.”"
    },
    {
        "content": "ABAHOLI be-EFF babhukuliswa wucwaningo oluthi umkhankaso wabo waKwaZulu-Natal uphazanyiswa ukuvela kweqembu elikhankaselwa owayengumengameli  uJacob Zuma, iMK.Umholi we-EFF, uMnuz Julius Malema uthe bazokwenza konke okusemandleni abo ukunqanda okushiwo ucwaningo lwe-Ipsos, oluthi kuzokwehla ukwesekwa kwabo KwaZulu-Natal.Ucwaningo lwe-Ipsos luxwayise ngokuthi ukwehla kwesibalo samavoti esizotholwa i-EFF, KwaZulu-Natal kuzokwehliswa isibalo samavoti esizotholwa yi-MK kuzwelonke.Ukuvela kweMK kushintshe izinto KwaZulu-Natal. Ucwaningo lwe-Ipsos luthole ukuthi kunamalungu e-EFF asehamba neMK.NgoFebhuwari ucwaningo lwe-Ipsos lwalukade luthe i-EFF izothola u-19%, kodwa olwakamuva luthi izothola u-11.5%.Ucwaningo luthi iMK yona izothola u-8%. Lokhu kwenziwe kwenziwe kubantu abangaphezulu kuka-2 500 abahanjelwe emakhaya abo.I-Ipsos ithe yenze ucwaningo phakathi kuka-Mashi no-Ephreli, kuzo zonke izifundazwe zakuleli.Isifundazwe iKwaZulu-Natal singesesibili ngokwesibalo sabantu ababhalisele ukuvota ekupheleni kwenyanga esiwu-20% siqhamuka kusona.UMalema uthe bazokuba senkingeni enkulu uma bengase bangenzi kahle KwaZulu-Natal.Ukusho lokhu ngesikhathi ekhuluma nabezindaba emva komcimbi we-EFF wokubungaza usuku lwabasebenzi, obuseGauteng.“Ucwaningo lwe-Ipsos lukhombisa ukuthi siyakhula kuzo zonke izifundazwe. Ucwaningo luthi sizothwala kanzima KwaZulu-Natal.“Ukungenzi kahle KwaZulu-Natal kungaholela ekutheni ukukhula kwethu kwezinye izindawo kugcine kungasasisizi ngalutho,” kusho uMalema.I-EFF ibilokhu ikhombisa ukukhula KwaZulu-Natal ezinkethweni ezedlule.Okhethweni lwango-2019, i-EFF yathola izihlalo eziyisishagalombili esiShayamthetho saKwaZulu-Natal, isuka kwezimbili okhethweni lwango-2014.UMalema uthe bazokwenza isiqiniseko sokuthi bayaqhubeka nokukhula kulesifundazwe esibangwayo.I-EFF isanda kujuba uNobhala Jikelele wayo, uMnuz Marshall Dlamini ukuzokhanaksa KwaZulu-Natal.“Ngicabanga ukuthi nibonile ukuthi ikuphi esikwenzile KwaZulu-Natal. UDlamini uzohlala khona kuze kudlule ukhetho. Sinethemba lokuthi sizokwazi ukwenza kahle KwaZulu-Natal,” esho.UMalema uvumile ukuthi akuzukuba lula ukukhankasa KwaZulu-Natal.“Thina siyinhlangano entsha. Kusukela emandulo, zimbili izinhlangano ezinamandla KwaZulu-Natal, i-ANC ne-IFP. ”Angeke kube lula ukuthi inhlangano entsha ivele ingene nje kalula KwaZulu-Natal. Kuyangijabulisa ukuthi thina sikhombisa ukukhula KwaZulu-Natal yize siyinhlangano entsha,” esonga."
    },
    {
        "content": "ABAHOLI be-IFP bathembise ukuhamba ezinyathelweni zomsunguli weqembu ongasekho, Inkosi Mangosuthu Buthelezi, uma benqoba ukhetho KwaZulu-Natal.Abaholi be-IFP nomndeni wakwaButhelezi bazibophezele ekuqinisekiseni ukuthi izifiso zikaButhelezi ziyafezwa.Lokhu bakwenze ngesikhathi kunomcimbi wokwethula umqulu wezethembiso zokhetho obuhlelwe ubuholi be-IFP KwaZulu-Natal.Umcimbi ubusePrince Mangosuthu Buthelezi, oLundi, ngeSonto.Ogaqele isikhundla sikandunankulu waKwaZulu-Natal, uMnuz Thami Ntuli, uthe bafuna ukuthi imizamo kaButhelezi yokuthuthukisa isifundazwe ingashabalali.Kuzobe kungokokuqala i-IFP iya okhethweni uButhelezi engasekho.“Namuhla njengamalungu eNkatha nesizwe, ngaphandle koMntwana ongasekho phakathi kwethu, simelwe wukuthatha isinqumo. Lesi sinqumo akusona nje esethu kuphela kepha ngesezizukulwane ezizayo. Ukwenza, nokungenzi kwethu nonyaka lapho siya okhethweni kuyoqopha lokho esikufisayo ngesikhathi sethu kanjalo nalokho esikufisela izizukulwane ezizayo.”UNtuli wethule amaphuzu aw-15 abazowabeka eqhulwini uma benqoba ukhetho KwaZulu-Natal.Uthe bafuna ukubuyisela ezomnotho ezandleni zabantu bendawo ngokuqinisekisa ukuthi izipaza namanye amabhizinisi amancane kuphathwa abantu bakuleli.Uthe bafuna ukuvuselela kabusha ibhange iThala.“UMntwana wakwaPhindangene nohulumeni owawuholwa yiNkatha wasungula ibhange labantu abampisholo iThala, ukulekelela kakhulu abantu ezindaweni zasemakhaya nasemalokishini, ukusungula amabhizinisi, okwaholela ekudalweni kwamathuba emisebenzi. “Uhulumeni lona okhona we-ANC usuhluleke wancama ukuqhuba umbono wokusungulwa kwebhange iThala. IThala lingumbono we IFP owehlukile kuyoyonke i-Ningizimu Afrika. Uhulumeni we-ANC lapha KwaZulu-Natal usubeke leli bhange engozini yokuthi livalwe, emva kweminyaka abaholi be-ANC bezicebisa bona kanye nobhululu babo. Uhulumeni we-IFP, uzokhuphula izinga laleli bhange, libe yibhange likahulumeni, elinomsebenzi omqoka wokufukula abantu bakithi emakhaya nasemalokishini.”UNtuli ukhale ngokuzithwala kwabaholi abaphethe uhulumeni waKwaZulu-Natal, wathi bahluleka ukuzithoba ngisho naphambi kweSilo.Ubalule isigameko lapho uMphathiswa wezokuThuthukiswa koMnotho, uMnuz Siboniso Duma, ahlwitha undunankulu kaZulu, uMfu Thulasizwe Buthelezi, umbhobho phambi kweSilo uMisuzulu Sinqobile kaZwelithini.UNtuli uthe uDuma wakhombisa ukuzithwala.“Ungqongqoshe ophucana umbhobho. Ukube ulana mhlawu,be ngabe nami usengiphucile umbhobho. Ngiyathemba namuzwa epikla phambi kweSilo, ethi uhulumeni unamandla. Uma sesingene emandleni, sizokuqeda lokhu kokuzithwala.”Inkosi uNtuthukoyezwe Zuzifa Buthelezi, uthe bazoqhubeka nokulwela izifiso zikaButhelezi.“Sizolokhu sisebenza nani, sizolokhu simile lapho uMntwana asishiya khona.”Uthe abakungabazi ukuthi i-IFP izonqoba KwaZulu-Natal.“Asinalo uvalo ngawe njengoba ukhethiwe. Siyazi ukuthi njengoba kuzovotwa ngomhla ka-29, uzongena.”IMeya kaMasipala wesifunda iZululand, uMfu Thulasizwe Buthelezi, ithe bazolanda amandla oLundi, okuyindawo okulele kuyo uButhelezi. "
    },
    {
        "content": "USIHLALO we-IFP KwaZulu-Natal, uMnuz Thamsanqa Ntuli, uthe abantu abazothamela umcimbi weqembu wezethembiso zokhetho enkundleni iMoses Mabhida, eThekwini, ngeke bavunyelwe ukugcaluza bayoze baphume sekuphele umcimbi.UNtuli ukhulume neSolezwe enkundleni iMoses Mabhida, ngesikhathi ehlola isimo ngoba balungiselela umcimbi ozoba ngeSonto. Kulindeleke ukuthi i-IFP yethule umhlahlandlela wokhetho wokuqala selokhu kwakhothama umsunguli wayo, inkosi Mangosuthu Buthelezi.UNtuli ubehamba nabasebenzi be-IFP, nabanye abaholi bezinye izinhlaka zayo. Bekubonakala ukuthi bamatasa balungiselela ukufakwa kwezithombe zabaholi kanti nesiteji bese sixhunyiwe.Njengamanye amaqembu, i-IFP ilungiselela ukhetho lukazwelonke olukhonjwe kuMeyi 29, lapho kuyogezelwana khona kucace ukuthi ngubani ozobusa izwe.Kulindeleke ukuthi abalandeli be-IFP baqhamuke kuzo zonke izinkalo bezothamela umhlahlandlela weqembu. UMengameli we-IFP uMnuz Velenkosini Hlabisa, uzokwethula inkulumo yosuku.I-IFP yelama amanye amaqembu asephuma khona kule nkundla ebukeka inesibunge emaqenjini. Kuqale i-EFF kwalandela i-ANC abenze imicimbi yabo ebithanyelwe yizinkumbi zabantu. Muva nje, kwabonakala abalandeli be-ANC sebethe chithi saka olwandle, bengasayingeni eyomcimbi.I-IFP  iyafunga iyagomela ukuthi izogcwala ichichime inkundla futhi ngeke abantu babe wuvanzi. UNtuli uthe indaba yokugcaluza izobe ingavumelekile, kufanele abantu baziphathe kahle bahloniphe umcimbi.“Sithe abantu uma sebengene ngaphakathi abaphumi, ezokuphepha zizobe ziqinile ukubheka ukuthi ongaphakathi akaphumeli ngaphandle. Sizoyenza yonke imizamo yokuthi abantu bahlale, umengameli aze aqede ukukhuluma emuva kwalokho abantu sebengaya emabhishi,’’ kusho uNtuli.Uthe bayamangala ngendlela abantu abakhombisa isasasa ngayo kwi-IFP uze abone ukuthi uShenge lapho ekhona uyazimemela abantu. UNtuli uthe banqume ukuyisa umkhankaso wabo kule nkundla ngoba kunabantu abaningi abayilambele i-IFP.UNtuli uthe kunabantu bazobe bevela nakwezinye izifundazwe abafuna ukuzozizwela bona umyalezo we-IFP. Uthe ngeSonto kuzobe kufakwe izikibha zobuso bomsunguli weqembu ezimhlophe qwa. Uthe bami ngesisekelo somsebenzi kaShenge, ashiya ewenzile esebenzela abantu bakuleli."
    },
    {
        "content": "IQEMBU uMkhonto weSizwe (MK), lithi lisayimunyunga indaba yokuthi lizowathaka kanjani amalungu ePhalamende, ukuze ibe nenqanawe yekhokhasi.I-MK isabukisisa eyohlu ngemuva kokugoba kophondo yazidela amathambo yathi amalungu ayo azoya ePhalamende, ayofungiswa maduze. I-MK ibifunga igomela ithi ayiyemukeli imiphumela yokhetho.Leli qembu belibize isithangami sabezindaba lapho belichaza khona ngezinhlelo zalo njengoba ukhetho seludlulile futhi sekubekwa uhulumeni omusha. Okhulumela iMK, uMnuz Nhlamulo Ndhlela, uthe lusadingidwa udaba lokuthi izomiswa kanjani ikhokhasi yabo. Uhlu lweMK lubukeka lugqishe ngamagama angaziwa kangako kwipolitiki.UNdhlela, obembiwa ukuthi akhulume, uthe bazomemezela konke ngesikhathi esifanele.“Sishilo nje ukuthi siyaya ePhalamende, sinikeni ithuba silungise kahle sizomemezela. Sisayixoxa indaba yokuthi uhlu lwethu luzoma kanjani. Nizobona ngathi sesiyofunga ePhalamende bese nibona yonke into,’’ kuchiliza uNdlhela.Akafunanga ukuphuma nosuku abazoya ngalo ePhalamende.Uhlu lweMK seluke lwashintsha ngenxa yokuphuma kwabantu ababili, okunguMengameli wayo uJacob Zuma ,nowabhalisa iqembu uMnuz Jabulani Khumalo.UZuma wachithwa yinkantolo yathi ngeke akwazi ukuba yilungu lePhalamende ngoba walahlwa ngecala wagwetshwa, wayohlala ejele. UKhumalo uchithwe yiMK emuva kokuthi imxoshile yamkhipha ohlwini lwayo.UNdhlela udalule ukuthi bazoxoxa nangokuthi ngubani ozohola ikhokhasi yeqembu ePhalamende ukuze lifike kuzwakale. I-MK inezihlalo ezingu-58 ePhalamende ezithole iqala nokungenela ukhetho. Ithole izihlalo ezingu-37 eSishayamethetho KwaZulu-Natal, kanti amalungu ayo asefungisiwe.Nakuba i-MK iya ePhalamende kodwa isakhala ngemiphumela yokhetho futhi ithi izoqhubeka isebenzise izindlela zezomthetho ukuze ithole ubulungiswa.I-MK isiwafakile amaphepha eNkantolo yezoKhetho imangalela i-IEC, iyisola ngokungahambisi izinto kahle. Ummeli we-MK u-Advocate Dali Mpofu, uthe kungenzeka baye nasezinkantolo ezingaphandle kwezwe.Kwenzeka konke lokhu nje iPhalamende selihlalile ngaphandle kweMK lakhetha uSomlomo, iPhini likaSomlomo, noMengameli."
    },
    {
        "content": "NKOSIKHONA CELEABEFUNDISI baphumele obala bathi amathemba abo sebewabeke enhlanganweni ebunjwe ngesisekelo sezeNkolo, i-African Transformation Movement (ATM).Bagonyuluke ngalokhu eralini yakamuva yaleli qembu ebibanjelwe eWestridge, eMayville.UMfu Thulani Gwala onguSihlalo wenhlangano uHlangana Zayoni, uthe bakholwa ukuthi kukhona okungcono okungeza ne-ATM.Lokhu uthe ukusho ngoba leli qembu limbeka phambili ngazo zonke izikhathi uNkulunkulu.Ngokusho kukaGwala, ngendlela izinto ezimapeketwane ngakhona ezweni, sekudingeka iqembu elingeke limdele uNkulunkulu.\"Uma ubheka indlela izinto eziyiyo ezweni lethu iNingizimu Afrika, akukho nokuncane nje ukungabaza ngokuthi sidinga uhlobo olunjani lweqembu lezepolitiki. I-ATM okuhle ngayo ukuthi iyakuqonda kahle kamhlophe ukuthi yini efunwa ngabantu abangamakholwa ngaleli zwe,'' usho kanje.UGwala uthe kunemithetho eyagunywazwa eNingizimu Afrika ebuye izwakale iphikisana nezinto amaKhrestu akholelwa kuzona.Bekukhona noMfu Sithembiso Zondo wodumo lwezinkulumo ezakhayo.Ulimise ngesihloko elokuthi elakhe ivoti liya kwi-ATM. Uthe kuhle ukubona iqembu elikholelwa kakhulu ezimisweni zikaNkulunkulu.Uthe kuningi kakhulu okumhlaba umxhwele ngaleli qembu. Wathi imigomo yalo icacile futhi iqhakambisa ubuntu.UMphostoli Mxolisi Phakathi oyilungu lesiShayamthetho KwaZulu-Natal futhi oyilungu lokuqina le-ATM uthe uyabanxenxa abefundisi ukuba bayeseke i-ATM."
    },
    {
        "content": "ABEQEMBU uMkhonto weSizwe (MK) bakhala ngenkohlakalo nokugqoza kwezidingo kumasipala oyinhlokodolobha yesifundazwe iKwaZulu-Natal, uMsunduzi.Izinkumbi zamalungu eMK zibe nombhikisho emahhovisi omkhandlu asedolobheni uMgungundlovu, izolo, lapho bekhale khona ngokungahanjiswa kwezidingo.Amalungu eMK athe inkohlakalo iyona eyenza ukuthi umasipala wehluleke ukuhambisa izidingo.Umdidiyeli weMK eMsunduzi, uMnuz Majay Hadebe, uthe umasipala uyahluleka ukuhambisa izidingo ezifana namanzi nogesi.“Ugesi uyacishwa njalo phakathi kuka-5 no-9 ntambama. Bathi abantu abasuke besuka emsebenzini abapheke ngani? Amanzi ayahlupha ezindaweni eziningi futhi awahlanzekile.”UHadebe uthe idolobha seliphenduke isizinda semigulukudu namaphara ngenxa yokungaqiniswa kwemithetho yomkhandlu.“Izigebengu ziyacanasa. Abokufika nabo bayazenzela nje.”UHadebe uthe umasipala awunalo uhlelo oluthembekile lokubheka ukuthi abantu bawusebenzisa kangakanani ugesi namanzi.“Kunabantu okuthiwa bakweleta imali eshisiwe kodwa uma usuthi uyalandelela uyathola ukuthi bayasukelwa. Sifuna ukuthi zicishwe zonke izikweletu ezindala.”UHadebe uthe bafuna nokuthi umasipala uqashe ngokugcwele bonke labo abaqashwe ngaphansi kohlelo lwemisebenzi yomphakathi.Umasipala unikezwe izinsuku eziyisikhombisa ukuba uphendule.Uhlu lwezikhalazo lwamukelwe ngobambe njengemenenja, uMnuz Sabelo Hlela.IMeya kaMasipala waseMsunduzi, uMnuz Mzimkhulu Thebolla, ikhale ngobuxoki kwabeMK.UThebolla obekhuluma ngaphambi kombhikisho, uthe izinkinga eziningi ezikhungethe umasipala zaqala ngesikhathi kusaphethe abantu asebengamalungu eMK.Uthe umkhandlu waze wafakwa ngaphansi kweso lomlawuli kusaphethe abantu asebengamalungu eMK.“Kusobala ukuthi laba bantu babengayenzi into ababeyithunywe i-ANC, babezenzela okwabo. Vele eMgungundlovu kwakugcwele izingede zohulumeni wobandlululo. Manje sekuyavela ukuthi abantu bayiliphi.”Baningi ababengamakhansela eMsunduzi asebefudukele kwiMK.Phakathi kwabo kukhona owayephini lemeya, uMnuz Thobani Zuma, kube uMnuz Mtuza Mkhize noMsizi Ngcobo, nabo ababengamakhansela e-ANC.Umgqugquzeli weMK eMsunduzi, uMnuz Thabo Mbambo, uthe angeke baphawule ngokuthi yini eyayenziwa yilaba baholi ngesikhathi besaphethe eMsunduzi.“I-MK inhlangano entsha. Simukela wonke umuntu. Asibheki ukuthi uphumaphi. Sonke sivula ikhasi elisha.”UThebolla uthe iMK ayizange ibazise ngemashi yayizolo.“Sizwile nje kuthiwa bathi bazokhipha amasela, bathi bazokulwa nenkohlakalo. Abantu beMK abangakhohlisani. Ukhetho oluzokuba ngoMeyi 29, akusilo olomasipala. Bona uma benezikhalazo kufanele balandele imigudu efanele ukuze izikhalazo zabo zizosukunyelwa.”"
    },
    {
        "content": "IMK ithi izoqhubeka nokuduba umhlangano wePhalamende elikhulu eCape Town kodwa amalungu ayo aseKZN azofungiswa eSishayamthetho namuhla.I-ANC iphunyukwe amandla okubusa yodwa okokuqala emuva kweminyaka engu-30 nokuphoqe ukuthi ihambe iphaphatha ixoxa namanye amaqembu.IMK ichithwe yiNkantolo yoMthethosisekelo izama ukumisa ukuhlala kwePhalamende elizohlala namuhla lifungise amalungu, kukhethwe usomlomo nomengameli.IMK ikhala ngokuthi kukhona okungahambanga kahle okhethweni obelubanjwe ngenyanga edlule futhi isola ukuthi amavoti ayo awabalwanga kahle.IMK igile izimanga okhethweni ingena okokuqala emuva kokuthi imenyezelwe ngoDisemba nyakenye. IMK imenyezelwe ngowayengumengameli, uMnuz Jacob Zuma, ekhala ngokuthi akeneme nge-ANC ngaphansi kukaMengameli wayo, uMnuz Cyril Ramaphosa.Okhulumela iMK, uMnuz uNhlamulo Ndhlela, uchaze ngezinhlelo zabo zanamuhla njengoba kuwusuku olukhulu olubhekwe ngabomvu.“Amalungu ethu aseKZN azoya eSishayamthetho kodwa ngeke siye ePhalamande ngoba namanje sisamile ekutheni imiphumela asiyemukeli. IPhalamende liyindawo ekahle yokuzwakalisa izikhalo zethu,’’ kusho uNdhlela.Ngokwesitatimende esikhishwe iMK seliyozilahla kunina, amalungu abo azoya kofungiswa eziShayamenthetho enezihlalo kuzo. Uthe basazobuka ezinye izindlela zomthetho zokuqhubeka nokukhononda ngemiphumela yokhetho abangeneme ngayo.IMK ePhalamende inezihlalo ezingu-58 kanti eKZN inezihlalo ezingu-37. KwaZulu-Natal kulindeleke ukuthi kukhethwe uhulumeni wobumbano namuhla. I-IFP ihlangene ne-ANC ne-DA ne-NFP benza izihlalo ezingu-41 okungabenza bathathe umbuso.Uma kuba kanjalo kuyobe kuchaza ukuthi iMK ne-EFF bazoba yizibukeli bebe ngamaqembu aphikisayo. Kuleso sivumelwano kulindeleke ukuthi uSihlalo we-IFP KwaZulu-Natal, uMnuz Thami Ntuli, aphakanyiselwe kwesikandunankulu.Kulindeleke ukuthi abanye bamanye amaqembu banikwe izikhundla ezehlukene ngokuhambisana nesivumelwano sobudlelwano. IMK ike yazama ukuxoxa neNFP enesihlalo esisodwa esizonquma ngohulumeni kodwa kwacaca ukuthi abavumelani. I-IFP yona imemezele ukuthi ike yathola isimemo somhlangano kwiMK kodwa yagcina ingafikanga.I-ANC yona imemezele ukuthi ingena kuhulumeni wobumbano ne-DA, IFP namanye amaqembu asazovela.Uma iPhalamende likhethe ngempumelelo, kuzolandela ukugcotshwa kukamengameli bese eqoka ikhabhinethi yakhe azosebenza nayo.Ngenxa yesivumelwano sohulumeni wobumbano, kulindeleke ukuthi kuvele ongqongqoshe bamaqembu ahlukene uma sekuqokwa ikhabhinethi."
    },
    {
        "content": "INGASE iqale ingqayingqayi yezikhundla zikahulumeni eqenjini, iMK, eligila izimanga okhethweni ikakhulukazi KwaZulu-Natal lapho ishiye khona kukhalwa emaqenjini.Umbuzo osezindebeni zabaningi njengamanje owokuthi ngabe yibaphi abaholi abazobonakala bevumbuka bephatha iminyango kahulumeni kulesi sifundazwe KwaZulu-Natal uma leli qembu lithatha izintambo.Amagama abaholi abaziwayo abafana nowake waba yisikhulu esiphezulu eMnyangweni wezokuThutha KwaZulu-Natal, uDkt Kwazi Mbanjwa nowake waba nangumeluleki kaZuma, nowake waba wuNgqongqoshe wamaPhoyisa kuleli, uMnuz Nkosinathi Nhleko, ngamanye amagama alokhu eqhamuka.Njengamanje iMK ayinalo uhlaka njengoba ingakaze ibe nengqungquthela yokukhetha abaholi. Nemigomo yayo ayiqondwa kwazise ayikaze futhi yaba nengqungquthela yemigomo.Akwaziwa futhi ukuthi igadla ngobani nasezikhundleni zondunankulu njengoba nakhona eKZN kungaziwa ukuthi izogadla ngobani. Leli qembu liye okhethweni linezinyanga cishe eziyisithupha likhona nokuchaza ukuthi lisha ceke.Lisebenza kakhulu ngezinhlaka zesikhashana nakhona bekuphekwa kuthululwa. Inqwaba idilizwa ezitezi zezikhundla ebinikezwe zona.Kuzwelonke isebenza ngesigungu esiphezulu sesikhashana esinabaholi cishe abangu-25 abathatha izinqumo.Okhulumela iMK, uMnuz Nhlamulo Ndhlela, uthe nakuba bengakahlali phansi bakhulume ngezikhundla zikahulumeni kodwa abanalo uvalo.“Hhawu senikhuluma ngezikhundla njalo? Thina sisabhekene nomsebenzi wokuthola amavoti. IKZN siqedile ngayo, siyithathile futhi sinabo abantu abafanelwe wumsebenzi esizobajuba, nizobona nje,’’ kusho uNdhlela.UNdhlela uthe akuyona kuphela iKZN lapho ababheke khona kodwa nakuzwelonke basazowenza umonakalo uma sekuqedwe kahle ukubalwa kwamavoti.Uthe abaholi abaqavile bakhona noma ngabe kuthiwa izinhlaka ezisemthethweni azikakhiwa. Uhulumeni wesifundazwe eKZN uma ubunjwa kuba nabaphathiswa abawu-11.Ngaphandle kwabaphathiswa, kube sekuqokwa usomlomo weSishayamthetho sesifundazwe okunguyena okhethwa kuqala ukuze kuhlale indlu. Usomlomo uba nephini lakhe elimlekelelayo ukuze ukusebenza kweSishayamthetho kuhambe kahle.ISishayamthetho sesifundazwe sinezihlalo ezingu-80 ezisuke zizovalwa amalungu avela emaqenjini. Kulindeleke ukuthi uma kwedlula ukhetho bese kuqala ukujuba abantu ezikhundleni, kufungiswe undunankulu bese eqoka abaphathiswa.Kwenzeka konke lokhu nje iMK yadiliza obeyibamba lomdidiyeli wayo KwaZulu-Natal, uMnuz Nhlanhla Ngidi, owugalagala kwezokuphatha uhulumeni."
    },
    {
        "content": "NOMA ungaba umuntu wesifazane ozithandayo izindawo zobumnandi kodwa yiba nemali yakho yokuzijabulisa, ungathembeli kubantu besilisa ukuthi bakuthengele izidlo.Lesi yisexwayiso esivezwa wongoti kwezokwelukelwa ngokomqondo kanjalo nabezinhlaka zamadoda nalezo ezilwela amalungelo abesifazane.Bakhulume kanje kulandela ukwanda kwezigameko zokubulawa kwabesifazane ngabesilisa abasuke bechitha nabo isikhathi ezindaweni zobumnandi.Esigamekweni sakamuva esenzeke ngesihluku, abesilisa ababili, uMnuz Lungani Mthethwa (38) noMnuz Sandile Chili (44), okumanje bagqigqa enkantolo, basolwa ngokudubula babulale uNksz Anele Mbokazi (29) nomngani wakhe uNksz Zizipho Gabisa (30).Izidumbu zabafi baseVerulam, eThekwini, zatholwa wumphakathi komunye wemigwaqo eKenville, eThekwini.Abafi, omunye owayengumhlengikazi esibhedlela Inkosi Albert Luthuli, omunye engusokhemisi esibhedlela esizimele eMhlanga, babehambe nabasolwa kukuhle.Sebebulewe kwavela izinsolo ezahlukene, kuzona kwakukhona nezokuthi abasolwa badinwa ukuthi abafi babengasayizwa eyokuya ocansini nabo yize base bechithe inqwaba yemali bebathengela izidlo.Kwabaningi lokhu kwadweba isithombe sokuthi ngisho umuntu wesifazane angaba nemali eyenele ukuthi azijabulise kodwa uhlale ukhona umuzwa wokufuna ukutotoswa ngemali umuntu wesilisa.Manje ongoti bayawukhuza lo moya, njengoba izikhathi sezishintshile. Abantu besilisa sebekuthatha njengento ewubala ukubulala abesifazane.Ungoti wezokwelulekwa ngokomqondo, uDkt Manqoba Myeni uthe kudala kwakungewona umsebenzi onzima ukuxwayisa abesifazane ukuthi bamxwaye umuntu wesilisa abangamazi.“Kodwa manje izikhathi zishintshile, sekwaba khona ngisho nezimoto ezikhokhelwa ngebanga ezilihambile, umuntu ayibiza ukuthi imthathe imyise endaweni ethile, abe nesibindi sokwethemba ukuthi owesilisa ongumshayeli uzokwenza lokho owesifazane akulindele. Kuba lula nokwethemba ukuthi lona wesilisa uyiyo ngempela lento athi uyiyona,” kusho uMyeni.“Ngokomthetho, akufanele engabe bathemba abantu abangabazi ngale ndlela njengoba kuhlale kukhulunywa ngezigameko ezinyantisa igazi zokuhlaselwa kwabo nsuku zonke,” kusho uMyeni.Uthe into engalekelela ukuthi kuncishiswe isihlava wukuthi abesifazane abathanda ubumnandi bazihlinzeke ngemali yabo abazoyisebenzisa ebumnandini.“Ababe nemali yabo abazoyidla, ababe nemoto yabo abazohamba ngayo, bahambe babe yiqoqo. Ngesikhathi uvumela owesilisa ukuthi akuthengele izidlo, yilapho osuke usuzibeka khona engcupheni yokungena kunoxhaka wamadoda ayingozi, asebenzisa imali ukudoba abesifazane ukuze kuyiwe ocansini,” kusho uMyeni.Ufanise indaba yabesilisa abanunusela abesifazane ngemali ukuze baye nabo ocansini njengento engafanele kodwa egcwele emiqondweni yabesilisa abaningi.“Ezindaweni zobumnandi lugcwele lolu hlobo lwabesilisa,” kusho uMyeni.Ubuye wathi enye into eyophephisa abesifazane ukuthi bamsabe umuntu abangamazi, babuswe umcabango wokuthi umuntu ongamazi uyingozi futhi angabenzakalisa.UNksz Nombuso Sibisi wenhlangano yabesifazane, iWomen of uMthwalume, uthe inkinga enkulu izwe elibhekene nayo, abantu besilisa abazibona benamandla ngaphezu kwabesifazane, okwenza bazizwe bedeleleka uma owesifazane engavumelani nento asuke eyisho.Uthe babuye badinwe nawukuthi abesifazane bayawaqhakambisa amalungelo abo, bese abesilisa bezama ukukhombisa ubudoda babo ngendlela engafanele.“Amadoda awawukhiphe emqondweni lo mcabango wokuthi sekufanele ahambe naye noma alale naye uma kade emthengele utshwala. Uma wenzela umuntu wesifazane into, musa ukulindela ukuthi akukhokhele ngocansi. Uma ungowesilisa onalowo mqondo, kuhle uvele uye ngqo kulabo abaludayisayo,” kusho uNksz Sibisi, othe kuyadingeka abeluleka abantu ngokomqondo ukuthi bangenelele ukuqeda le ndlela yokucabanga emadodeni.Uthe okulukhuni wukuthi akulula ukubona ngeso umuntu wesilisa onezinhloso ezimbi.“Into elula wukuthi umuntu wesifazane azihlinzeke, angabheki ukwenzelwa owesilisa, ukuze ezizophephisa,” kusho uNksz Sibisi.Uthe bona bafisa ukuthi sibuye isigwebo sentambo kwabesilisa abenzakalisa abesifazane ngalolu hlobo.UMbhishobhi Bhekimpi Mchunu onguSihlalo wenhlangano iSukuma Sakhe Ndoda, uthe yize bekukhuthaza ukuboshwa kwabasolwa ezigamekweni zalolu hlobo kodwa akakholwa ukuthi kukodwa kungenza umehluko.“Sihlale siphakamisa ukuthi izinhlangano ezifana neyethu, zinikwe ithuba lokuthi zihlale nabo phansi uma sebegwetshiwe, sibanike ithuba, bachaze olwabo uhlangothi lwesigameko, ukuze ukwazi ukulwisana nomnyombo walobu bulwane abasuke bebenzile kwabesifazane,” kusho uMchunu.Uthe okubanqinda amandla yimithetho ebekiwe, eyenza kube nzima ukuthi babe nalezi zingxoxo nabasuke belahlwe yila macala.Uphinde wakhala ngokuthi kufanele kusungulwe izinhlelo zokubhekana ngqo nolaka olugcwele kwabesilisa. Uthe umuntu wesilisa uvele enganywe wulaka ngento encane, umqondo ubuye esembulele owesifazane."
    },
    {
        "content": "ISISHO esithi “uma kukhona uthando kukhona nendlela”, akuqondisiwe othandweni lomuntu wesilisa kuphela.Lokhu kushiwo uNdunankulu waKwaZulu-Natal, uMnuz Thami Ntuli, ngesikhathi kunomthandazo wabantu besifazane obuse-Newcastle.Uthe lokhu kusho ukuthi lapho kunento oyithandayo uyakwazi ukufinyelela kuyona njengokufuna ulwazi ngebhizinisi noma yini ofisa ukuyenza. Abesifazane kumele benze njalo ukuze kubonakale ukuthi inqola iyahamba. “Imicimbi noma izigcawu ezihlanganisa abantu besifazane ukuze bathole ulwazi ngokusungulwa kwamabhizinisi sekuze kube nomuzwa wokuthi azisebenzi ngoba akubonakali okwenziwa kuzo. Uma ngithi akubonakali, ngichaza ukuthi akukho okuwushintsho okubonakala kwenziwa ngabesifazane ngemuva kokulalela kulezo zigcwawu. Umuntu wesifazane kudingeka ukuthi asukume aye lapho kuthiwa kutholakala khona ulwazi. Kusukela ekhanseleni kuya phezulu,” kusho uNtuli.UMphathiswa wezoLimo KwaZulu-Natal, uNkk Thembeni Madlopha- Mthethwa, obeyingxenye yalo mkhuleko, uthe abantu besifazane banezinselelo zasemisebenzini nezasekhaya okubenza bahlale benemithwalo esemahlombe yabo.Uthe abanye babo bakwazi ukuthi bathi behlukumezekile emakhaya uma sebephumela kubantu bahleke “Yize kunjalo sethenjiwe ukuthi singenza umehluko emphakathini wethu. Ukuze sikwazi ukuthi sibe namandla okufeza ukwethenjwa kwethu, sidinga ukuthi sibe nesikhathi sokuguqa ngedolo sithandaze ukuze sithole lawo mandla,” kusho uNkk Madlopha-Mthethwa. "
    },
    {
        "content": "UGQUGQUZELE abesifazane ukuthi basukume bazethembe ngoba banamandla uPastor Lungi M obesiyikhulumi esiqavile emcimbini wokubungaza abesifazane obuku-ward-4 eThalaneni, eNkandla, ngoMsombuluko.Bekuphume nesinedolo kulo mcimbi obekunandisa kuwo umculi wowokholo uFikile Mlomo futhi uhanjelwe inkosi yesizwe sakwaKhanyile, uNdlunkulu uSnqobile Khanyile. Obekuseqhulwini kulo mcimbi obuhlelwe uMasipala waseNkandla bekuwukuqhakambisa ukubaluleka komuntu wesifazane njengoba isiqubulo somcimbi besithi; Zethembe Ungowesifazane Onamandla.“Uma ungumuntu wesifazane kumele wazi ukuthi uwubani, ngoba uma ungazazi wena, uzovumela abantu bakuchaze ukuthi ungubani. Inkinga uma abantu bekuchaza ukuthi ungubani, lokho akulona iqiniso ngoba awudalwanga yibona. Uma uzotshelwa umphakathi, uzothola izinto ezingelona iqiniso ngawe futhi uma uzotshelwa umndeni oganele kuwo, bazokuqamba igama elithi ungumakoti, bese beyakuchazela ngoba wena awuzazi ukuthi kusho ukuthini ukuthi ungumakoti,” kusho uLungi M.Uthe umuntu wesifazane ungumkhiqizo owadalwa uNkulunkulu.“Umuntu wesifazane kunencwadi ebizwa ngeBhayibheli ewumqondo kaNkulunkulu, owamdalayo. UNkulunkulu wasinika amandla ukuze izinto ezenziwa owesifazane zilunge. Yingakho uma izinkinga zikuhlasele, uzibone uvuka, uvuswa amandla kaNkulunkulu avalelwe kumuntu wesifazane,” usho kanje.Iphini leMeya yaseNkanda, uNkk Nonhlanhla Nzuza, likhuluma nabezindaba, lithe obengekho kulo mcimbi uphuthelwe.“Sidle ngokwendlebe nangokomoya okwenza ukuthi sakheke ngoba sinezinto eziningi esizithwele emahlombe singabantu besifazane.“Imizi kumele yakhiwe, izingane zikhuliswe ngendlela noma ngabe kunzima kangakanani ngoba sitholile ukuthi umuntu wesifazane uphiwe amandla okuthi noma izinto zilukhuni kodwa abhekane nazo. Lo mcimbi wembule okunye kwabebezitshela ukuthi size emcimbini nje kodwa kuvele kwashintsha kwaba yinkonzo emnandi ngoba thina singomama abakholwayo,” usho kanje.Khonamanjalo uNksz Buyenzeni Sikhakhane oyisakhamuzi ebesihambele umcimbi uthe bayabonga ngokwenzekile kodwa bacela umasipala ubakhele ihholo lomphakathi eMbizo, eKukhanyeni. “Sihlangana phansi kwesihlahla futhi sicela nomasipala usisize ngokuqeqesha intsha ngamakhono endaweni,” kusho uNksz Sikhakhane."
    },
    {
        "content": "UMA ufuna ukuthola ukwesekwa ngamavoti okhethweni lukazwelonke ngoMeyi 29, kumele umkhankaso wakho uwubhekise kwabesifazane kanjalo nentsha.Abesifazane bangu-15 million emqulwini wokuvota kuthi intsha eneminyaka engu-18 kuya ku-39 ingu-11.7 million.Umkhankaso wakho kumele ugxile ezifundazweni ezinkulu ngabavoti, iGauteng, ilandelwe yiKwaZulu-Natal kuthi endaweni yesithathu kube yi-Eastern Cape. Lezi zibalo zivezwe yikhomishini yezokhetho, i-Independent Electoral Commission (IEC), eveze ukuthi bangu-27.79 million abantu ababhalisele ukuvota.UMnuz Sy Mamabolo, isikhulu esiphezulu sekhomishini, uveze ukuthi abesifazane yibona abaningi ohlwini lokuvota uma uqhathanisa nabesilisa.Uthe abesilisa benza u-45% ohlwini lokuvota okusho ukuthi bangu-12 million.Uveze ukuthi ngenxa yomthetho ovikela ulwazi, iProtection of Personal Information (POPI) Act, kucishwe ingxenye yezinombolo zomazisi.“Umqulu wezokhetho ukhulile uma uqhathanisa nokhetho lwango-1999, owawunabavoti abangu-18.17 million, kwathi ngo-2014 waba nabavoti abangu-25.39 million. Ngo-2019 wenyuke waya ku-26.74 kanti kulolu khetho bangu-27.79 million.” Uthe amazwe anabantu abaningi abahlala kwamanye amazwe kubalwa iLondon ngabangu-19 525, The Hague (5 574), Canberra (2 609), Dubai (2 574), Dublin (2 342), Wellington (1 668), Abu Dhabi (1 416), New York (1 379), Washington (1 228) neBerlin (1 188).IGauteng inabantu abangu-6.5 million ababhalisele ukuvota, iKZN bangu-5.7 million, kuthi e-EC bangu-3.4 million.UMasipala waseGoli yiwona onabantu abaningi ababhalisele ukuvota ngo-2.3 million. Kulandela uMasipala waseKapa ngo-2.1 million, endaweni yesithathu kulele uMasipala weTheku ngabangu-1.9 million. Kuke kwakhalwa ngokugqoza kwentsha ebhalisele ukuvota kuleli.Amaqembu ezombusazwe aze aphuma umkhankaso ne-IEC, kunxenxwa intsha ukuthi ibhalise.NgoLwesihlanu umnqamulajuqu wokuthi labo abazobe bengekho ezindaweni abajwayele ukuvotela kuzona, bazise ikhomishini. Kulolu khetho ngeke ukwazi ukuvota endaweni ongahlali kuyona ngaphandle kokwazisa ikhomishini njengoba phambilini ubungaya noma yikusiphi isikhungo sokuvota ufike uvote. Kuzobe kungokokuqala ukuthi abangenela ukhetho ngokuzimela babe yingxenye yalolu khetho lukazwelonke."
    },
    {
        "content": "UMasipala weTheku ubambisene ne-Innovate Durban baqhamuke nohlelo oluzosiza abesifazane abanamabhizinisi eThekwini namaphethelo.Lolu hlelo olubizwa ngeSHEshisa lwenzelwe ukusiza futhi lufundise abesifazane abasaqala nalaba asebenawo amabhizinisi ukuthi bakwazi ukusebenzisa ezobuchwepheshe, bathole ulwazi ngawo baphinde babe nesibindi sokwakha ubuhlobo uma kuziwa kwezamabhizinisi.Ukwamukelwa kwezicelo zokubhalisela ukuba yingxenye yabesifazane abazofunda ngaphansi kwalolu hlelo kuzovalwa ngoMeyi-19, 2024 futhi lolu hlelo luzofundwa izinyanga eziyisithupha.Ukufunda kuzoqala ngoJuni 1, 2024 lapho osomabhizinisi bezofunda ekilasini baphinde basebenzise usizo lwe-inthanethi.Phakathi kwezinto abazozifunda kubalwa ukuxazulula izinkinga, ukuzinaka, ukusebenzisana nabantu nokusebenzisa ezobuchwepheshe.Ukuqeqeshwa ngezamabhizinisi kuzobandakanya ukuphathwa kwezezimali, ukudayisa, ezokuxhumana, izindlela zokwenza ibhizinisi, umnyango wezabasebenzi nokuhambisana nesikhathi kwezamabhizinisi.Ukuze ube yingxenye yohlelo lweSHEshisa kuzobhekwa ukuthi ngabe ibhizinisi lakho liyahambisana yini nemibandela ebekiwe.Le mibandela ithi ibhizinisi kumele libe nonyaka owodwa kuya kwemihlanu lasungulwa, kumele libe nezobuchwepheshe, lingenise imali engango-R100 000 000, kube elilapha KwaZulu-Natal futhi likwazi ukuba yingxenye yezinhlelo ezizobe zihleliwe eThekwini. Lolu hlelo lumahhala.Uhlelo lweSHEshisa luhlose ukudlulisa izinsika ezintathu ezizosiza abasifazane abasasungula amabhizinisi abo, nalabo asebenawo.Eyokuqala ibizwa nge-The Woman, eyokweseka osuke esungule ibhizinisi ukuze akhule kuzona zonke izinhlaka. Eyesibili ithi-Her Business, lapho bezothola ukuqeqesheka, izinsiza zokuthuthukisa amasu ebhizinisi, indlela eliqhutshwa ngayo nokwenza inzalo.Eyokugcina i-Her Community, lapho kuzobe kwandiswa ukwesekwa nokwakha ubuhlobo ukuze babe nomthelela omuhle kulabo abasondelene nabo.Ukuthola kabanzi ngalolu hlelo ungavakashela iwebsite yakwa- Innovate Durban ethi https://www.innovate.durban/sheshisa/ "
    },
    {
        "content": "ZININGI izinto eziholela ekutheni abantu bathunjwe ngenhloso yokuthi imindeni yabo ikhokhe imali.Lokhu kushiwo yisikhulu esiphezulu senkampani iMaksure Risk Solutions, uMnuz Knight Mawere  ngesikhathi ephawula ngokwenyuka kwezibalo zabantu abathunjwayo kuleli.Ngokwezibalo zakamuva ezikhishwe iStatistics SA, bangu-15 000 abantu abathunjwayo kuleli ngonyaka. Iningi labo kuba ngabesifazane nezingane.UMawere uthe ziningi izizathu ezenza ukuthi abantu bathunjwe, okungaba wukuthi usebenza kweyiphi inkampani, indawo ahlala kuyo, indlela umuzi wakhe owakhiwe ngayo (uma unezinto eziningi zezokuphepha ngokwezigebengu kungasho ukuthi udla izambane likapondo).Okunye kungaba wuhlobo lwemoto ohamba ngayo, isikole okufunda kuso izingane. Lezi zinto uthe zinomthelela wokuthi uthunjwe noma elinye ilungu lomndeni wakho.UMnuz Chad Thomas we-IRS Forenzic Investigations, uthe iNingizimu Afrika ihamba phambili ngezigameko zokuthunjwa e-Afrika yonke.Uthe ngokujwayelekile abathumbi baqale baphenye kabanzi, abavele bathumbe noma ngubani, wathi kodwa sezikhona izimfunda-makhwela ezikopela okwenziwa yilaba abasebenzisa izinga eliphezulu lokuphenya okuhambisana nokuhlela okunobuchule.Uveze ukuthi ziyehluka izizathu zokuthi abantu bathunjwe, kuvame ukuthi kube ngesokuthi bashushumbiswe kwamanye amazwe, esokuthi abathumbi bathole imali, esokuthi babulawe noma abathumbi babenze izigqila zocansi nokunye.\"Azikho izibalo eziyizo ezisikhombisa ukuthi izizathu zokuthunjwa kusuke kuyini. Ngicabanga ukuthi isizathu sokunyuka kwezibalo zokuthunjwa kuleli yingoba izigebengu ziyabona ukuthi ngakulolu hlangothi izinhlelo zokulwa nalobu bugebengu, aziqinile kahle.“Amaphoyisa aqala ukuphenya ngokulahleka komuntu omdala ngemuva kwamahora angu-48. Engingeluleka ngakho abantu ukuthi basebenzise ama-App akumaselula, akhombisa ukuthi ukuphi.“Sekuyisikhathi sokuthi iselula ibe wusizo hhayi ithuluzi lokugcina izimfihlo, ukuze uma kwenzeka wehlelwa yilesi sehlo kube lula ukuthi usizakale kusalindwe isikhathi samaphoyisa,\" kusho uThomas.Ngokombiko we-Stats SA, iGauteng neKwaZulu-Natal ihamba phambili ngamacala okuthunjwa kwabantu abikiwe.EGauteng kubikwe amacala angu-7 818, KwaZulu-Natal   angu-3 081 ngonyaka wezimali ka-2022/2023.UNgqongqoshe woMnyango obhekelele abesiFazane, iziNgane nabaKhubazekile uDkt Nkosazana Dlamini-Zuma, uthe abantu besifazane nezingane yibona abavame ukugilwa.Unxuse amaphoyisa ukuthi enze umsebenzi wawo wokuvikela ukuze kwehle lezi zibalo. "
    },
    {
        "content": "SINIKWE izinsuku eziwu-14 ukuba sibiye kahle ucingo lwaso isiqiwi esizimele KwaZulu-Natal, iMawana Game Reserve.IMawana yakhelene nemiphakathi yaseHlonyane, Mkholo, Nhlazatshe neMkholokotho Olundi.AbezeMvelo KZN Wildlife bathe lesi siqiwi yisona okweqa kuso izindlovu eziwuvanzi Olundi bese zilimaza umphakathi.UMnuz Musa Mntambo  obhekelele ezokuxhumana kwezeMvelo KZN Wildlife, uthe imiphakathi eyakhele iMawana ibilokhu ikhala ngezindlovu eziwuhlalise lubhojozi ezeqa eMawana.NgoMashi 22 enye yalezi zindlovu yalimaza kanzima indoda eyayiluse izinkomo zayo, yasindiswa wukuzenza sengathi ifile ukuze indlovu iyiyeke.Usizo yaze yaluthola ngakusasa sekufika omunye umelusi endaweni efanayo.UMntambo uthe emuva kwalesi sigameko, Ezemvelo zithathe isinqumo sokuyalela iMawana ukuba ibiye isiqiwi kungakapheli izinsuku eziwu-14.Esitatimendeni esithunyelwe kwabezindaba uMnuz Joe Phadima oyiNhloko yeScientific Services kwezeMvelo KZN Wildlife, uthe uma abaseMawana behluleka wukubiya nokulandela eminye imithetho yokongiwa kwemvelo, bazothathelwa izinyathelo zomthetho kubuye kubulawe izindlovu eziwuhlupho.Uveze ukuthi miningi imizamo asebeyizamile yokulekelela abaseMawana ukuba baphathe kahle isiqiwi sabo kodwa ngebhadi ayitheli izithelo ezinhle njengoba umndeni ophethe lesi siqiwi unombango wefa oqhubeka ezinkantolo.Kulezi zinsuku eziwu-14 ezibekiwe abazeMvelo KZN Wildlife bazofundisa umphakathi ukuthi uzivikele kanjani uma uhlangana nezindlovu kanti usuthinte nabezinhlangano ezizimele ukuba basondele nezinye izisombululo.Uthe kube nomhlangano nabaseMawana, umphakathi nabasezemvelo ngalolu daba. Umphakathi ufuna zisuswe izindlovu kule ndawo njengoba abaseMawana belokhu bekhala ngokuthi abanamali yokuzisusa.Isolezwe lithole ukuthi iMawana Game Reserve yasungulwa nguMnuz Cornelius van der Walt ngo-2003. Ushone ngo-2017 waseshiya lesi siqiwi ezinganeni zakhe.Ngo-2017 umkhwenyana wakwa-Van der Walt uMnuz Beyers Coetzee obebhekelele ukusebenza kwalesi siqiwi nomkhakhe uNkk Una uye wabulawa yizo izindlovu ezazeqe esiqiwini ngesikhathi ezama ukuzibuyisela emuva.Ngonyaka odlule kuye kwabulawa izilwane eziwu-900 zasendle eMawana ngoba omunye wezingane zakhona efuna ukwenza imali yokuqhuba umsebenzi wokulungisa lesi siqiwi, kodwa wamiswa izingane zakubo ezaya enkantolo."
    },
    {
        "content": "ABEZEMVELO KZN Wildlife sebeqale umkhankaso wokunquma izimpondo zobhejane ukubavikela kwizigebengu ezibabulalela zona.Obhejane abanqunywe izimpondo ngabaseHluhluwe iMfolozi Park (HiP) njengoba kubulawa abaningi kulesi siqiwi.Ngonyaka odlule kubulawe obhejane abawu-325 KwaZulu-Natal, abawu-307 babulawe eHiP.Obhejane bayabulawa bese kusikwa izimpondo zabo njengoba kunenkolelo emazweni aseMpumalanga ukuthi uma zigayiwe zisetshenziselwa ukwelapha umdlavuza nokwenza amadoda abukeke kahle.Isikhulu esiphezulu sezeMvelo KZN Wildlife uMnuz Sihle Mkhize uthe basebenzisana neWorld Wildlife Fund (WWF) ukunquma izimpondo zobhejane.“Kubuhlungu ukuthi obhejane sibanqume izimpondo zabo kodwa lokhu sikwenzela ukuthi baphephe ekubulaweni izigebengu,” kusho uMkhize.Uthe ukunquma izimpondo zobhejane kudla imali ngoba zisuke sezidinga ukunqunywa futhi emuva kwezinyanga eziwu-18 kuya kweziwu-24.Izindleko bazokwazi ukubhekana nazo ngosizo lwe-WWF.Isikhulu se-WWF eNingizimu Afrika, uMnuz Morne du Plessis sithe akulula ukuthatha isinqumo sokusika uphondo lukabhejane kodwa yinto eyenziwa uma sekunzima kakhulu.“IKwaZulu-Natal yabamba iqhaza elibalulekile ekuhlengweni kobhejane ngesikhathi sebezoshabalala emhlabeni jikelele.“Namanje yenza ngazo zonke izindlela ukubavikela. Isinqumo sokusika izimpondo sithathwe ukubavikela obhejane yize kungeyona into esithanda ukuyenza,” kusho uDu Plessis."
    },
    {
        "content": "BANGU-45 abantu ababoshelwe amacala athinta ukhetho  selokhu kuqale isizini yokhetho kuleli.Lokhu kushiwo uLt General Tebello Mosikili, ongomunye wosihlalo bohlaka lombutho wezokuvikela oludidiyelwe, iNational Joint Operations and Intelligence Structure,  oluholwa umbutho wamaphoyisa akuleli, iSouth African Police Service (SAPS) ngeSonto, ngesikhathi kunesithangami sabezindaba lapho lolu hlaka belukhuluma khona nabezindaba ngokuzilungiselela kwalo ukubhekana nokhetho lukazwelonke olungoLwesithathu oluzayo.ULt Gen Mosikili, uthe nakuba engeke asho ukuthi mangaki amaphoyisa ahlelelwe ukubhekana nomsebenzi wokugada ukhetho, kodwa angakusho ukuthi bakuhlelele konke okungahle kwenzeke ngamaphoyisa enele nokuthi uma kuba nesidingo amasosha angenelele.Uthe selokhu iqalile isizini yokhetho kuvulwe amacala angu-50, kuwo kwaboshwa abangu-45. Amacala ababhekene nawo awokudala udlame emphakathini, ukulimaza impahla, ukwephula umthetho wokhetho, i-Electoral Act, nokususa izingqwembe zokukhankasa zelinye iqembu. Ababoshiwe abaseGauteng, Limpopo, Mpumalanga naseNorth West.\"Sesilwenzile uphenyo olubheka ukuthi iziphi iziteshi zokhetho okungenzeka zibe nodlame ngokubheka izindawo ezike zaba nodlame phambilini, isimo esiqhubekayo kulezo zindawo nokunye. Angeke ngizisho ukuthi iziphi lezo ziteshi nokuthi zikuziphi izifundazwe ngoba sihlelele ukubhekana nazo zonke izimo ezingavela kuzo zonke izifundazwe, kuhlanganisa nezinhlekelele zemvelo nezingadalwa ngabantu,\" kusho uLt Gen Mosikili.Uthe uhlelo lwabo luhlanganisa amasosha, abasebenzi boMnyango wezaseKhaya, amaphoyisa, ezinye izinhlaka zezokuvikela, ezokutakula nezinye.\"Eziteshini kuzobe kunamaphoyisa azobe esizana nabekhomishini yokhetho, i-Independent Electoral Commission (IEC), ukuze kukhishwe abazofika nezikhali, abazodala udlame, abazokhankasa ngendlela engavumelekile khona eziteshini nokwenza isiqiniseko sokuthi asebexoshiwe ngeke besangena eziteshini futhi. Ngaphezu kwalokho, sizobe sibheke abantu abasabalalisa izinto ezisusa udlame ezinkundleni zezokuxhumana. Sizoqapha abe-IEC uma sebehambisa amabhokisi amavoti ezikhungweni, siphinde sibagade uma sebebala. Ngemuva kokhetho, sizoqapha izixuku zabantu abazobe bejabulela ukhetho sibheke ukuthi lokhu akwenziwa ngendlela enodlame,\"  kusho uMosikili.UGeneral Nhlanhla Sizani wombutho wamasosha kuleli, iSouth African National Defence Force, uthe iNiningizimu Afrika ayikho empini ngakho ngeke asho ukuthi mangaki amasosha ajutshelwe ukulekelela ngesikhathi sokhetho.“ Sizolekelela lapho esizobe sidingeka khona,” kusho uGen Sizani. "
    },
    {
        "content": "KUBOSHWE abokufika abayisishiyagalombili nenqwaba yamabhethri emibhoshongo okudonsa khona amaselula enani likaR1 million.Abasolwa babekwe amacala okuphazamisa ukusebenza kwengqalasizinda emqoka, ukutholakala nokwamukela impahla okusolakala ukuthi yebiwe namathuluzi okugqekeza.Kuthiwa amaphoyisa abekade ephenya ngezigameko ezintathu zokugqekezwa kwemibhoshongo yamaselula esifundeni iKing Cetshwayo.Okhulumela amaphoyisa KwaZulu-Natal, uColonel Robert Netshiunda uthe kuboshwe abasolwa abane ngoLwesine eGingindlovu.UNetshiunda uthe uphenyo lwamaphoyisa luwaholele ndawana thize eChatsworth, eThekwini, kwaboshwa abanye abasolwa abane.“Laba basolwa babanjwe oqotsheni besapakisha lawa mabhethri emibhoshongo. Lapha kutholakale amabhethri awu-40 ezinkampani zamaselula ezintathu okusolakala ukuthi ebiwe, angabiza uR1 million,” kusho uNetshiunda.Abasolwa abavela ezweni elingumakhelwane, abaneminyaka ephakathi kuka-35 no-49, kulindeleke bavele enkantolo maduze.Abane bazovela eNkantolo yeMantshi yaseMthunzini, abanye kweyaseChatsworth."
    },
    {
        "content": "BALAHLWE elakubo abalisa ababili abangabokufika eNingizimu Afrika ababoshwe nenqwaba yamabhokisi kagwayi owumbombayi ongabiza ngaphezu kuka-R7 million.Abasolwa abaneminyaka engu-32 nengu-29 baboshwe uphiko lwamaphoyiya eK9 eWelkom, eFree State.Kuthiwa amaphoyisa alunywe indlebe ngabantu abebekade besabalalisa ugwayi womgunyathi behamba ngemoto iToyota Camry emhlophe.Okhulumela amaphoyisa aseFree State, uCaptain Loraine Earle, uthe bathole nokuthi lo gwayi ubukade ugcinwe ezindaweni ezahlukene eCedar Park Centre.“Amaphoyisa abe epequlula avundulula amabhokisi angu-787 kagwayi owumbombayi angabiza ngaphezu kuka-R7 million. Kutholakale neDVR hard drive nepheshana lempahla ethunyelwayo okushaqwe amaphoyisa,” kusho uCapt Earle.Uthe abasolwa kulindeleke ukuthi bavele enkantolo maduzane.Kwesinye isigameko amaphoyisa abophe umlisa waseRuyterwacht, eCape Town, oneminyaka engu-35 wabekwa icala lokudayisa izidakamizwa.Kuthiwa lo wesilisa itholakale namaphilisi i-Mandrax angu-87 058, i-Cocaine, ne-Crystal meth. Konke lokhu amaphoyisa athe kungabiza u-R5 million."
    },
    {
        "content": "Aphelele endaweni yesigameko amadoda amabili adutshulwe ngoyaba lwezinhlamvu emijondolo yaseBuffelsdraai, eVerulam, ngempelasonto.Amadoda, angatholakalanga amagama neminyaka yawo, abulawe sekusele imizuzwana kube phakathi kwamabili ngoMgqibelo.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseVerulam avule amacala amabili okubulala emuva kwalesi sigameko.“Amaphoyisa abikelwe ngokudubula endaweni yaseBuffelsdraai, anikela khona afica izidumbu ezimbili zabesilisa ebezikade zinamanxeba amaningi,” kuchaza uNetshiunda.Uqhube wathi okwamanje abaziwa ababulali nembangela yokubulawa kwawo kodwa uphenyo lwamaphoyisa luyaqhubeka.Imizamo yokuthola ukuphawula kwekhansela lendawo, uMnuz Nkosiyezwe Mhlongo, kayiphumelelanga kwaze kwashaya isikhathi sokuba kushicilelwe udaba. Inombolo yocingo lwekhansela ibingangeni.Kubukeka seziphenduka izinsakavukela izehlakalo ezibikwayo zobugebengu okukhona kubo obokubulawa kwabantu emiphakathini eyakhele iVerulam.Abezimo eziphuthumayo enkampanini yonogada iReaction Unit South Africa (Rusa) bathi bathole izingcingo ngabebekade behlaba umkhosi emuva kokuhlaselwa kwamadoda.Okhulumela iRusa, uMnuz Prem Balram uthe bafike endaweni yesehlakalo batshelwa yizakhamuzi ukuthi bezwe ukuqhuma kwesibhamu amahlandla amaningi.“Abahlali basitshele ukuthi baphumele phandle ngenhloso yokuthola ukuthi kwenzakalani nokuyilapho bezithele phezu kwezidumbu ezimbili zamadoda okuthiwa abehlala khona endaweni abulawele kuyona,” kusho uBalram.Uqhube wathi endaweni yesehlakalo kutholakale amagobolonde ezinhlamvu zesibhamu amathathu abekade esesebenzile."
    },
    {
        "content": "BABONGWE besadla anhlamvana abesifazane abayisithupha bebandla lamaRoma Akhatholika ababe khona ngesikhathi kusungulwa umhlangano wamadodakazi ka-Anna Ocwebileyo iDaughters of St Anne Sodality, kwisiFundabhishobhi saseThekwini.Lokhu kwenzeke ngesikhathi leli bandla linendumezulu yenkonzo yokubungaza ukuphela kweminyaka engu-20 kwasungulwa lo mhlangano kwisiFundabhishobhi saseThekwini esenganyelwe ngu-Archbishop Mandla Mjwara.Inkonzo ibikade iqhubeka eNtshongweni futhi ihanjelwe nanguyena uqobo u-Archbishop. Abesifazane ababongiwe ngokuyibamba ishisa kusukela umhlangano usungulwa ngoNksz Thokozani Myeza, uNksz Stinky Dube, Nksz Busi Mbokazi, Nksz Khanyisile Jali, Nksz Lindiwe Mokoena noNksz Nonkululeko Hlengwa.\"Sithanda ukunibonga kakhulu ngokuthembeka kulo mhlangano kusukela uqala kuze kube yimanje. Kusho lukhulu ukuthi namanje nisakhona nisayibambile. Siyabonga kakhulu ngokuzinikela kwenu kulo mhlangano,'' kusho uMjwara ebhekise kubona.Banikezwe izitifiketi bebongwa ngendima abayiklamile kulo mhlangano. Bagixatshezwe nangezipho ezinhlobonhlobo. Nabo bazwakalise okukhulu ukujabula ngokuthi babongwe besadla anhlamvana.Lona ngumhlangano wabesifazane bebandla eliKhatholika abangashadile. Lo mcimbi ubuzinyaziswe ukuphuma ngobuningi kwabazalwane abaningi baleli bandla ebebevela ezingxenyeni ezahlukene zesiFundazwe seKwaZulu Natal.UMengameli walo mhlangano, uNksz Nontobeko Dlamini naye ubabongelile laba besifazane ngebanga elide asebelihambile kusukela ubunjwa lo mhlangano.Uthe bakhombisile ukuthi bazimisele kangakanani ngokuwusebenzela ngokuzikhandla nangokwethembeka umhlangano abawujoyina."
    },
    {
        "content": "Afunga ayagomela ukuthi azobuyela ePhalamende, amalungu eqembu Umkhonto weSizwe, okwahoxiswa ubulungu bawo yileli qembu.La malungu angu-10 ayise leli qembu enkantolo, athe awafudumezeli muntu izihlalo zawo asazobuyela yingakho enqume nokuya enkantolo enkulu yaseWestern Cape, ngoba efuna ubulungiswa.Angu-18 amalungu aleli qembu okwahoxiswa ubulungu bawo yiMK ngoJulayi.UMnuz Thami Khuzwayo, owayehola uphiko lwezitshudeni lweMK, okhulumele amalungu aye enkantolo esithangamini sabezindaba izolo, uthe abayi ndawo bona eqenjini futhi basazobuyela ePhalamende.“Siyakwamukela ukufika kwabantu abafana noMnuz Floyd Shivambu, obeyiphini likamengameli le-EFF. Kodwa akekho ozothatha izihlalo zethu. Siye enkantolo ngoba sifuna kuxazululeke lolu daba.”Uveze ukuthi kunabantu okubalwa uSotswebhu waleli qembu ePhalamende uMnuz Sihle Ngubane, indodakazi yomholi weMK uMnuz Jacob Zuma, uDuduzile, umkhulumeli weqembu uMnuz Nhlamulo Ndhlela nabanye abaxova iqembu.“Sizolwa kuze kube sekugcineni. Asiyanga kwiMK ngenxa yezikhundla kodwa silwa ngoba nabanye kuyobenza okusenzile. Uma singalwi kuyophela ngeMK. Siyalithanda iqembu, salijoyina ngenxa kaZuma owayehlushwa yi-ANC. Ngeke sililaxaze manje, okunalokho sifuna kukhishwe abaxovayo.”IPhalamende limise ukufungiswa kwamalungu amasha eMK kuze kuxazululwe lolu daba enkantolo.Icala kulindeleke ukuthi libuyele ngoSepthemba 3, 2024 kanti la malungu angu-10 afuna kubuyekezwe nendaba yokuhoxiswa kwawo."
    },
    {
        "content": "AKAZIMISELE ukuphindisela kubantu athi bamenze isilo sengubo wagcina eboshwa uMnuz Paseka ‘Pastor Mboro’ Motsoeneng.Usho kanje esithangamini nabezindaba eqeda kudedelwa ngebheyili kaR3 000 eNkantolo yeMantshi yasePalm Ridge, ngoLwesine.Unogada kaMboro, uMnuz Vincent Baloyi udedelwe ngesixwayiso, bobabili bayalelwa ukuthi babuyele enkantolo efanayo ngo-Okthoba 21.Babekelwe imibandela yokuthi bangaxhumani nofakazi noma ngabe iyiphi indlela futhi bangalubhadi esikoleni okwehla kusona isehlo.“Angizimisele ukuphindisela noma ukulimaza abangihlasela. Ngifuna kube khona ukuthula nokubuyisana. Mina ngiwuMboro futhi ngingenza okuningi,” kusho uMboro.Uthe ufuna kuhlalwe phansi kuxoxwe bese abantu abamonile becela uxolo ngento abamenza yona.UMboro uthe uzobiza isithangami nabezindaba namuhla achaze kabanzi ngokumehlele egqunywe ejele okuyinto ezonyakazisa izwe.“Noma ngabe yini oyenzayo ungabanjwa futhi ungenzi into ezokwenza ubanjwe. Indodana yami cishe yezwa kuthiwa uMboro ufele ejele. Ijele aliyona into yokudlala, akuna-clever laphayana,” kuchaza uMboro.Uthe ujabule ethola ibheyili khona ezokwazi ukuvikela umndeni wakhe, aqhubeke nomsebenzi kaNkulunkulu nowokwakha izwe aphe abantu uthando.Ngenyanga edlule uMboro, indodana yakhe uMnuz Revival Motsoeneng noBaloyi baboshwa bathweswa amacala angu-12 okukhona nawokusabisa, ukuthumba nokukhomba ngesibhamu.Lokhu kusukela esehlakalwenii lapho bangena ngodli esikoleni esiseKatlehong, eGauteng behlome ngocelemba nesibhamu ‘esiyithoyizi’ basabisa othisha maqede bathatha izingane ezimbili ezingabazukulu bakaMboro.Wavuka inja ebomvu umphakathi wangqongqisa isonto lakhe eseboshiwe."
    },
    {
        "content": "UGQEMEKE engeqiwa ntwala owayengumengameli wezwe uJacob Zuma neqembu elisha uMkhonto weSizwe, ngesikhathi iNkantolo yoMthethosisekelo inquma ukuthi akayi ePhalamende.IJaji Leona Theron ebeliphelezelwa amanye amajaji likhiphe isinqumo esilahla uZuma ngoMsombuluko ekuseni.I-IEC yamemezela ukuthi uZuma akafanelwe wukuba sohlwini lwabaya ePhalamende ngoba walahlwa ngecala wagwetshwa wanganikwa nethuba lokukhokha inhlawulo.Abe-MK basedlulisa isinqumo yafika yabavuna iNkantolo yezoKhetho kodwa i-IEC yalwedlulisa udaba ithi ayenelisekile. IJaji uTheron, uthe kumile ukuthi uZuma walahlwa ngecala wagwetshwa futhi akakwazi ukuya ePhalamende.“ I-IEC isuke ihlunga abantu abaya ePhalamede ukuze kuvikelwe isithunzi sombuso wentando yeningi. I-IEC inamandla okwenza lowo msebenzi wayo ngaphambi kokuthi kubunjwe iPhalamende,’’ kusho iJaji uTheron.IJaji lilibeke ngembaba elokuthi isinqumo seNkantolo yezoKhetho siyachithwa kuzobe sekusebenza eseNkantolo yoMthethosisekelo."
    },
    {
        "content": "UMENGAMELI Cyril Ramaphosa udalula ukuthi ababambile umoya noma abakhathazekile ngokuthi kukhona okungase kwenzeke njengoba kuzoba nokhetho kuleli.Lokhu kushiwo omkhulumelayo uMnuz Vincent Magwenya izolo, ubekhuluma nezintatheli ezindlini zoMbuso ePitoli, ngezinhlelo zikaRamaphosa emasontweni azayo.UMangwenya uthe njengoba kuzovotwa ngoMeyi 29, akukho ukwesaba.“Akukho ukwesaba uMengameli anakho ukuthi kungase kube khona izinto ezimbi ezizokwenzeka ezweni. Ulindele ukuthi ukhetho luhambe kahle, lube nokuthula futhi lube ngolukhululekile,”kuchaza uMagwenya.Usho lokhu nje esithangamini sabezindaba songqongqoshe bezokuphepha ezweni abebekhuluma ngamalungiselelo okhetho, uNgqongqoshe wamaPhoyisa uMnuz Bheki Cele, uveze ukuthi balinde isinqumo sophiko lwezokuShushisa, mayelana nokubeka amacala owesilisa owasabisa ngodlame okhethweni. UCele uthe babili abalisa baKwaZulu-Natal, abasabisa ngodlame, oyedwa waboshwa wavela enkantolo ngecala lokusabisa. Wathi omunye balinde iNPA inqume ukuthi uvela nini enkantolo ngecala elifanayo. “Asidlali uma sithi laba abasabisa ngodlame okhethweni sizobhekana nabo, bashushiswe. Kumanje ukhona oyedwa ovele enkantolo silinde omunye ukuthi avele ngecala elifanayo,” kuchaza uCele.Noma engambizanga ngegama umlisa oyedwa osevelile ngecala lokusabisa ngodlame okhethweni kodwa uMnuz Visvin Reddy weqembu Umkhonto weSizwe KwaZulu-Natal, uvele enkantolo ekuqaleni kwenyanga ngecala lokusabisa ngodlame.UReddy wathi kuzoba nodlame uma izinkantolo zivimbela iqembu ukuthi lingenele ukhetho. Wakusho lokhu ngesikhathi kwakulindelwe isinqumo senkantolo mayelana nokuthi owayengumengameli we-ANC nezwe uMnuz Jacob Zuma, uzongenela ukhetho ngaphansi kweMK.UMnuz Bonginkosi Khanyile owasuswa kwesokuba ngumholi wesikhashana wophiko lwentsha lweMK, ngomunye wabaholi abasabisa ngodlame okhethweni. Wasabisa ngokufanayo ukuthi uma uZuma engangeni okhethweni, ngeke lube khona ukhetho kuleli.Amaqembu ezombusazwe axwayisa amalungu awo ngesikhathi esayina izibopho zokuthi azoqinisekisa ukuthi kuba nokuthula ngesikhathi sokhetho. Amaqembu ehlukene athi labo abazosabisa ngodlame, bazothathelwa izinyathelo noma abakhombe indlela.Umkhandlu wongqongqoshe bezokuphepha uxwayise ngokuthi bazogwetshwa kanzima abazosabisa noma abazophazamisa ukhetho."
    },
    {
        "content": "UMISE ummeli wakhe ekhala ngokuthi umba eqolo owesilisa ongumsolwa wesibili ecaleni lokubulawa kwabantu abangu-15.UMnuz Thalente Mkhize (33) utokile eWestville nomngani wakhe okuthiwa babeqotha naye abantu, uMnuz Sibonelo \"Madanone\" Shangase (33).NgoLwesine eNkantolo eNkulu yaseThekwini uMkhize uveze ukuthi useyamkhulula ummeli wakhe, u-Advocate Nkatha abemkhokhela ngoba akasenayo imali yokumkhokhela.Inkantolo igunyaze ukuthi atholelwe ummeli wamahhala.Laba ababili basolwa ngokubulala abantu ezindaweni ezehlukene ngezikhathi ezehlukene eminyakeni eyedlule.Phakathi kwezigameko abasolwa ngokuba ongqondongqondo kuzona kubalwa nesokubulawa kwabantu abayisithupha esenzeka eMawoti, eNanda ngo-2002.Kuleso sigameko kwadutshulwa kwabulawa oMnuz Wandile Fanaphi (17), Qaphelani Mkhovu (20), Mlondi Getane (22), Mlondi Kunene (25), Phillip Hansa (25) noLindo Sphambo (22).UFanaphi noMkhovu kuvele ukuthi babefunda u-matric ngesikhathi bedutshulwa. Lezi zinkabi ziphinde zisolwe nangokuthi yizona ezabulala usomabhizinisi wase-Overport, uMnuz Zeyn Moideeb, owadutshulwa emgwaqweni, uBrickfield ngo-2022.Basolwa nangokuthi baphinde badubula babulala umakhelwane walo somabhizinisi, uShaheed Moodel.Ngo-2021 kuthiwa bathumba, uMnuz Phakamani Cwele bamsusa eNanda bayombulalela KwaDabeka.Basolwa nangokuthi yibona ababulala uMnuz Nhlanhla Goge, eNanda, ngo-Agasti 7, 2021.Kuthiwa yibona futhi ababa ngongqondongqondo ekubulaweni kukaMnuz Njabulo Bongani Shongwe noMnuz Zolani Goodman Mbuthuma okuthiwa kwenzeka eNanda, ngoSepthemba 2, 2021.Kuvela nokuthi kunesinye isigameko lapho babamba khona inkunzi kuhlonyiwe eThekwini bantshontsha imali engu-R144 000.Bakhalelwa ngamasongo kaSigonyela ngo-2022 ngesikhathi bebanjwa ngamaphoyisa bedlula eMarriannhill Toll Plaza.Kuvela ukuthi bazama nokubulala owesilisa wakwaSibisi ohlala eNtuzuma.Icala lihlehliselwe u-Agast 29 ukuze uMkhize athole omunye ummeli."
    },
    {
        "content": "NJENGOBA zonke izindlela ematshitshini akuleli zibheke kwindumezulu yomkhosi waminyaka yonke, uMkhosi woMhlanga oqeda iminyaka ewu-40 wavuselelwa esigodlweni saseNyokeni, KwaNongoma, iyaqaqamba inhliziyo yomfundi (17) wasesikoleni sabanokukhubazeka eThekwini. Lo mfundi esingeke silidalule igama lakhe ngenxa yokuvikela isithunzi sakhe, useneminyaka ehamba lo mkhosi kodwa kulo nyaka ngeke aye kulandela ukudlwengulwa esigamekweni okusolwa kuso uthisha wakhe. Lo thisha kuthiwa uqale ukudlwengula lo mfundi kulo nyaka izikhawu eziningi ngaphambi kokuthi unina athole ngalo mkhuba kathisha. Unina wale ntombazane ehlala eningizimu neTheku,  uthe indodakazi iphatheke kabi kakhulu ngokungakwazi ukuhlanganyela nezinye izintombi ekubeni kade yalilungiselela lolu suku njengoba beyize yathenga nemvunulo. Umzali (40) uthe waqala ukushaya amakhala ukuthi kukhona okungahambi kahle enganeni yakhe ngesikhathi ebona othisha bemncisha amehlo ngesikhathi  ezolanda umntwana wakhe kulesi sikole okufundelwa khona imisebenzi yezandla.Uthe ngaphambi kokuba abuyele ekhaya  nomntwana kwaqala kwaba nomhlangano omude phakathi kweziphathimandla zesikole nendodakazi yakhe.\"Wathi sewuphelile umhlangano wothisha nengane yami, ngambuza umntwana ukuthi bekukhulunywa ngani, wathi bebemkhumbuza nge-homework.\"Uthe yena waze wathola ukuthi ingane yakhe idlwengulwe wuthisha ngoba uthisha esethumelele indodakazi yakhe umyalezo nge-voicenote, eyinxusa ukuba ingavumi ukuthi ubezitika ngayo ngocansi.Umzali uthe uthisha wabuye wamfonela umntwana emnxenxa ukuba aze angalokothi avume ukuthi bake baya ocansini ngoba uzolahlekelwa yitoho bese nomfundi exoshwa esikoleni njengoba kungavumelekile ukuya ocansini nentombazane eneminyaka engaphansi kuka-18. Isolezwe Ngempelasonto liwuzwile umyalezo nezinkulumo zikathisha, esabisa ngokuthi uzozibulala uma lo mfundi evuma esikoleni ukuthi walala naye.Umzali uthe wathatha indodakazi yakhe wayiyisa esibhedlela ePrince Mshiyeni Memorial, eMlaza lapho kwatholakala khona ukuthi indodakazi ilaliwe. Uthe wabe esevulela uthisha icala lokudlwengula khona esibhedlela ngo-Agasti 12.Umzali uthe ufuna uthisha abolele ejele ngalesi senzo sakhe ngoba indodakazi yakhe beyihamba uMhlanga futhi ibisithenge nemvunulo njengoba amabombo ezintombi zonke ebheke eNyokeni, KwaNongoma ngale mpelasonto. Uthe okumphethe kabi ukuthi indodakazi yakhe beyizimisele ngokuya eMhlangeni ngoba beyibukhonzile ubuntombi bayo. Isolezwe Ngempelasonto lithole ukuthi uthisha osolwa ngokunukubeza lo mfundi ukhalelwe ngamasongo kaSigonyela futhi kulindeleke ukuba ayobingelela iNkantolo yeMantshi yaseMlaza, esigcemeni sakwaGG ngoMsombuluko.Imizamo yokuthola ukuphawula kokhulumela uMnyango wezeMfundo KwaZulu-Natal nokhulumela amaphoyisa kulesi sifundazwe ayiphumelelanga kusukela ngoLwesine kwaze kwashaya isikhathi sokushicilela."
    },
    {
        "content": "OWAYENGUMENGAMELI uMnzu uJacob Zuma, okungakacaci ukuthi uzogcina evunyelwe yini ukungenela ukhetho oluzayo, uthi akukho okuzomvimba ukuthi aphinde aphathe leli zwe.UZuma uthe uma abantu bakuleli bemcela ukuthi aphinde abe umengameli, uzovumela phezulu.Lokhu ukusho ngesikhathi kulalelwe icala lapho iMK imangamele inhlangano eyengamele ukhetho, i-Independent Electoral Commission (IEC), ikhala ngokukhishwa kukaZuma ohlwini lwabaholi abaya ePhalamende.Icala belilalelwe izolo eNkantolo yezoKhetho, isinqumo sizophuma namhlanje.Igama likaZuma, elivela phezulu ohlwini lweMK, lakhishwa ngemva kwezikhalazo zabantu ababekhononda ngokuthi umthetho awumvumeli uZuma ukuthi aye ePhalamende.Umthetho awumvumeli umuntu oke wagwetshwa isikhathi esingaphezu kwezinyanga ezingu-12 ebhadla ejele ukuba angenele ukhetho.Ngo-2021 uZuma walahlwa yicala lokudelela umyalelo weNkantolo yoMthethosisekelo.UZuma utshele abebezomeseka ngaphandle kwenkantolo ukuthi i-IEC ayinawo amandla okukhipha igama lwakhe ohlwini, wathi iPhalamende kuphela elingakhipha igama lakhe.“Umsebenzi we-IEC ukuthi babale amavoti, bese beyasho ukuthi ngubani owinile. Umsebenzi wabo uphela lapho.Kabayeke ukwenza umsebenzi okufanele wenziwe iPhalemende.”UZuma, owakhishwa kwesikamengameli singakapheli isikhathi sakhe, uthe awukho umthetho omvimba ukuthi aphinde abe umengameli.Uthe nakuba uMthethosisekelo uthi akekho umuntu ovumelekile ukuthi aphathe isikhathi esingaphezu kwamahlandla amabili, akekho ongama endleleni yakhe uma evotelwa ngabantu.“Phela sibuswa ngentandoyeningi, akekho umuntu ongavimba intandoyeningi.”UZuma uthe isigaba soMthethosisekelo asimchaphazeli yena ngoba waphuma engakaliqedi ihlandla lesibili, futhi akamele i-ANC okhethweni oluzayo.“Abantu bayakhohlwa ukuthi mina ngakhishwa lapha ngingakaqedi. Kukhona into engisafuna ukuyiqedela lapha. Akekho ozongivimba. Ngeke basithinte laba. Abasazi, basizwa ngendaba.”Ngesikhathi kuqulwa icala, i-IEC ithe iMK yayivele icuphe uchuku ngokufaka igama likaZuma ohlwini lwabaya ePhalamende.Emaphepheni asenkantolo i-IEC ithe abeMK bafaka igama likaZuma ekubeni bazi kahle kamhlophe ukuthi umthetho awumvumeli uZuma ukuba angenele ukhetho.Abe-IEC bathe kuyabakhathaza ukuthi kube namalungu eMK asabisa ngodlame uma uZuma ekhishwa ohlwini.Insongo zenziwa amalungu eMK aqavile, umholi wophiko lwentsha, uBonginkosi Khanyile, novela ohlwini lwabaya ePhalamende, uMnuz Visvin Reddy.Abe-IEC bathe izinsongo zikhombisa ukuthi abeMK bacuphe uchuku. Kepha lokhu kuchithiwe ngummeli weMK, u-Advocate Dali Mpofu, osole i-IEC ngokuzama ukungcolisa igama likaZuma neleMK.UMpofu uthe i-IEC ikhombisa ukuba nenkinga noZuma. Uthe umthetho awumvimbi uZuma ukuthi angenele ukhetho ngoba akazange adonse izinyanga ezingaphezu kwezingu-12 esejele.Isigwebo sikaZuma sahoxiswa nguMengameli wezwe uCyril Ramaphosa, esadonse izinyanga ezintathu.Ummeli we-IEC, u-Advocate Tembeka Ngcukaitobi, uthe ukuthi uZuma wadedelwa engakasiqedi isigwebo sakhe akukushintshi ukuthi wagwetshwa izinyanga ezingu-15.UNgcukaitobi uthe uRamaphosa akanawo amandla okunciphisa isigwebo sikaZuma, wathi inkantolo kuphela engakwazi ukusinciphisa.Uthe uZuma kufanele alinde iminyaka emihlanu ukuze akwazi ukungenela ukhetho."
    },
    {
        "content": "UPHATHEKE kabi exoshwa yiDemocratic Alliance (DA) owaqopha ivideo elumelayo, eyayicwasa abohlanga eminyakeni engu-15 eyedlule.NgoLwesihlanu iDA ikhombe indlela uMnuz Renaldo Gouws ngokuphula imigomo yale nhlangano.Ukuxoshwa kwakhe kusho ukuthi ngeke esaba yiLungu lePhalamende leDA.“Kungiphule inhliziyo ukuxoshelwa into eyenzeka eminyakeni eminingi kangaka eyedlule kwaba sengathi yenzeke ngonyaka ophelile. Leli qembu lihlulekile ukubhekisisa engangikudlulisa ngenkulumo yami,” kusho uGouws.Kule video uGouws wayeveva intukuthelo ethuka inhlamba ephimisa negama eliqala ngo-K.Wayephawula ngengoma yomzabalazo eyasusa umsindo ngaleso sikhathi eyayithi Dubul’ iBhunu.Emuva kwezikhalo ezazivela emphakathini, i-DA yamisa uGouws yase iqala uphenyo oluphethe ngokuthi axoshwe.I-DA ithi kayisilona iqembu elicwasayo futhi ihlonipha wonke umuntu waseNingizimu Afrika akukhathaleke ibala lakhe."
    },
    {
        "content": "NJENGOBA kungathu kusalindwe umnyama ongenafu ngesimemezelo seKhabhinethi entsha kaMengameli Cyril Ramaphosa, omkhulumelayo uMnuz Vincent Magwenya uveze ukuthi alikho iqembu lezepolitiki elizoshintsha imigomo ekhona ezweni.UMagwenya uthe amaqembu ayingxenye kahulumeni wobumbano, awakhohlwe uma ecabanga ukuthi abekhankasa ngakho kuzoba yingxenye yemigomo kahulumeni ozobunjwa. Uthe izwe libuswa ngokwentando yeningi, ngakho ongqongqoshe abazokhethwa abavela kwamanye amaqembu bazoqhubeka balandele imigomo ekhona kahulumeni.“Ongqongqoshe abasha ngeke bafake imigomo yamaqembu abo kuhulumeni. Imigomo ezolandelwa ekahulumeni ehambisana noMthethosisekelo wezwe,” kusho uMagwenya ekhuluma nesiteshi sethelevishini iNewzroom Afrika.Usho lokhu nje, ziyaqhubeka izingxoxo phakathi kukaRamaphosa namanye amaqembu mayelana nokubunjwa kwalo hulumeni njengoba lingekho iqembu elawina ngamalengiso okhethweni.UMagwenya uthe uRamaphosa ekugcineni nguyena ozoba nezwi lokugcina ngalabo azobakhetha kwiKhabhinethi.“Umengameli uhlangana nawo wonke amaqembu, kungaba elikhulu noma elincane. Uzolalela zonke iziphakamiso, bese enza isinqumo. Ngeke akwazi ukufeza zonke iziphakamiso ezizovela. Kukhona abangeke baname ngezinqumo azozithatha ngeKhabhinethi ngoba ekugcineni nguyena onamandla okunquma ukuthi obani azobakhetha,” kusho uMagwenya.Uveze ukuthi alikho iqembu elinamandla noma okuyilona elingungqo-shishilizi kuhulumeni wobumbano.Usho lokhu nje, kulandela ukuvela kwencwadi ye-DA eveze uhlu lwezikhundla ezifunayo kuhulumeni wobumbano.Kulezi zikhundla kubalwa nesephini likamengameli wezwe, noma iminyango ethathwa njengebalulekile.UMagwenya uthe amaqembu ahlukene abekhankasa ayazi ukuthi ezinye zezinto ngeke zibe semigomemi kahulumeni.URamaphosa usanda kukhuza amaqembu ngokufuna izikhundla kuhulumeni wobumbano.UMagwenya uthe abantu balindile bafuna imisebenzi, kukhuliswe umnotho kanjalo nezinye izimfuno.“Okubalulekile ngukuthi kumele kusetshenzelwe abantu, hhayi okunye. Abantu bafuna uhulumeni ozobasenzela ngokushesha.”Uveze ukuthi nakuba iKhabhinethi ingekho, uhulumeni uyaqhubeka nokusebenza.“Uyaluthola usizo eminyangweni kahulumeni nakuba iKhabhinethi ingekho. Umengameli nguyena owengamele izintambo kuhulumeni kuze kuqokwe iKhabhinethi entsha. Ngemuva kokuqokwa kweKhabhinethi kuzoba nomhlangano weLekgotla, lapho kuzohlahlwa khona indlela kalo hulumeni.”I-ANC iveze ukuthi ihlangane nobuholi boMdabu ngoMsombuluko, bavuma ukusebenzisana nohulumeni wobumbano."
    },
    {
        "content": "IJAJI alimzwelanga ngisho esekhala mi izinyembezi, ecela ukuthanjiselwa isigwebo, owesilisa owabulala abantu eMlaza ogixabezwe ngodilikajele abathathu neminyaka engu-85 ngaphezuluIJaji Bruce Bedderson leNkantolo eNkulu yaseThekwini ligwebe uBongumusa Sphesihle Radebe (25) wakwa-B eMlaza.URadebe ubekade ethweswe amacala angu-13, kuwona kwahoxiswa amabili okungelokuzama ukubulala nokuphanga kuhlonyiwe kushoda ofakazi okuthiwa abezanga enkantolo ukuzofakaza.Yize kunjalo umshushisi, u-Advocate Bongumusa Mbokazi, ukwazile ukwethula ubufakazi obuholele ekutheni uBedderson alahle uRadebe ngamacala angu-11, okungamathathu okubulala agwetshwe kuwona udilikajele lilinye, awokuphanga kuhlonyiwe amabili wagwetshwa iminyaka engu-15 lilinye.Ugixabezwe ngeminyaka engu-15 icala ngalinye kwamathathu okuzama ukubulala, izinyanga ezingu-12 ngokutholakala nemoto eyebiwe neminyaka engu-10 ngokutholakala nesibhamu nezinhlamvu okungekho emthethweni.UBedderson uphuce uRadebe ilungelo lokuphinde aphathe isibhamu empilweni yakhe.Ngaphambi kokuthi ijaji ligwebe uRadebe, ummeli wakhe umcelele ukuthi agibele ebhokisini lofakazi azinxusele ukuba athanjiselwe isigwebo agcine esitholile.URadebe ukhihle isililo, wacela uxolo emindenini yabagilwa ebisenkantolo wathi sekusemahlombe ayo ukuthi iqede noma iqhubezele phambili okwenzeka ngoba yena akasenawo amandla useboshiwe.Le ndoda ithe ayizalwanga ingumbulali futhi yayingathunywe muntu kodwa okwayehlela idutshulwa ize ibuya emashidini amhlophe esibhedlela eMshiyeni, eMlaza, kwayishiya ilimele emzimbeni nasemphefumulweni.Ivumile ukuthi yayidayisa izidakamizwa nokuthi ababulawa babekhula ndawonye futhi bengabangani kodwa baqembukelana bagcina bedubulana.Esegwetshiwe uRadebe, eseshona phansi ezitokisini, uklunyuluze ngeso izihlobo zabagilwa waphakamisa izandla wamisa o-7 wathi: “Umphefumulo usahlangene nenyama, umqondo usasebenza.”Ababulawa ngokudutshulwa ngoLoyiso Shabalala ngoDisemba 2020, Sthembiso Njapha ngoMeyi 2021 noMthobisi Shibase ngoJuni 2023. Le ndoda ize yaboshwa ngoFebhuwari nyakenye.Emaphepheni asenkantolo unina kaShabalala, uNksz Tholakele Shabalala, uthe uRadebe wabulala indodana yakhe sekusele izinsuku ezintathu kube uKhisimusi, wayiphanga iselula yayo.Kuthiwa uRadebe wabe esephanyeka ezinkundleni zokuxhumana isithombe sikamufi.“Wasifonela wasitshela ukuthi yisipho sikaKhisimusi asisijabulele (esho ukubulala umufi). Waphinde wasabisa ngokuthi usezoqotha wonke umndeni, sagcina sibalekela komakhelwane sayocasha khona,” kusho uNksz Shabalala.URadebe uthe akabazi bakuziphi izinkalo abangani bakhe ababili okuthiwa wayegila nabo le migilingwane."
    },
    {
        "content": "UKUNGABIKHO kwamanzi endaweni yangakubo, akumthenanga amandla okulima uNksz Ntombenhle Mfeka (26) waseSt Faiths, ePort Shepstone.UNksz Mfeka ulima imifino ensimini yakubo abuye alime ezivandeni zamakhosikazi lapho beqashelwe umeluleki othunyelwe wuMnyango wezoLimo.“Amanzi awekho kahle endaweni yangakithi. Aphuma izikhawu ezimbalwa ngenyanga kanti lokhu kusho ukuthi amanzi kufanele ngiwakhe emfuleni ngoba imifino idinga ukuchelelwa njalo. Ezivandeni sisebenzisana namakhosikazi amaningi kanti noMnyango wezoLimo uyazama ukusisiza. Silima lokho esisuke siyalelwe wumeluleki ukuba sikulime ngoba usuke azi ukuthi kuzodayiseka,” kusho uNksz Mfeka.Uthe emuva kokuphothula u-matric akabange esafunda kodwa uye wagxila kwezolimo.Uveze ukuthi uthando lokulima waluncela kunina akhule embuka elima kubo.“Kubalulekile ukuthi abesifazane balime ngoba uma uzilimela ukudla kwakho ngeke ubulawe yindlala. Uyakwazi nokuzilimela udayisele umphakathi wangakini impilo iqhubeke. Inkinga yamanzi ibithanda ukusiphazamisa kodwa sabona ukuthi kufanele size neminye imizamo,” kusho uNksz Mfeka.Uthe ebusika amanzi awabi khona ngisho emfuleni ayasha bese ephoqeleka ukuba ayowathenga esitolo.Isifiso sakhe wukuthola ojojo abazokwazi ukugcina amanzi emvula nokuba angene ezifundweni zolimo njengoba kuyinto ayithandayo.“Amanzi kamasipala ayaphela amasonto amabili engaphumi empompini. Mhla ephuma awahlali isikhathi eside. Ehlobo kuba ngcono ngoba imvula isuke ikhona ukusilekelela kodwa ebusika kuba nzima ngoba nomfula esithembele kuwona uyasha. Ngiyakudinga ukuxhaswa ngojojo engizokwazi ukugcina kubo amanzi,” kusho uNksz Mkhize.Ugqugquzele intsha ukuba ingalindi ukuqashwa ezinkampanini ezizimele kodwa izame ukuzakhela amathuba omsebenzi lapho ikhona. Uthe  kulula ukungena kwezolimo ngoba uma unomhlaba uyakwazi ukutshala okuncane ozokwazi ukuzidlela kona wena nabanye."
    },
    {
        "content": "UMENGAMELI we-African People's Movement (Apemo), uMnuz Vikizitha Mlotshwa uthi yize ekholwa wukuthi abalandeli beqembu lakhe bebengayigcwalisa inkundla iMoses Mabhida, kodwa babone kufanele bayibambele emakhaya ingqungquthela yokwethula umqulu wezethembiso zokhetho oluzayo lukazwelonke.IMoses Mabhida eseThekwini, muva nje ibonakale isetshenziswa ngamaqembu epolitiki ukukala ukulandelwa kwawo njengoba selusemome ukhetho lukazweonke olungoMeyi 29.I-Apemo ikhethe ukwethula owayo umhlahlandlela wokhetho enkundleni yebhola yasemakhaya ewubhuqu yaseGloeckner Primary, eSandlwana  eBergville ebigcwele phama ngeSonto ntambama.Lo mbuthano bewuhanjelwe wubuholi bale nhlangano esifundazweni nakuzwelonke.\"Asizile ukuzokwenza ubukhazikhazi, size kubantu la behlala khona ukuze lubonakale usizi lwabantu.  Singayi lapho okumnandi khona, kube sengathi konke kuhamba kahle.“Esikhundleni sokusebenzisa imali ukuthutha abantu, sibone kungcono siyisebenzisele ukwakha amabhuloho ezinyawo nokufaka amanzi nje njenge-Apemo, singakayi nasokhethweni,\" kusho uMlotshwa, ophinde abe yiMeya yoMasipala uKhahlamba.\"Nathi iMabhida singayigcwalisa. Ingagcwaliswa uKhahlamba lulodwa nje, ngoba phela imumatha abantu abangu-48 000, leso okuyisihlalo esisodwa kuphela ephalamende. Awukho nje umehluko ngokugcwalisa iMabhida. “Thina asithuthanga bantu ngamabhasi bazizele bona bagcwalisa inkundla okuwubufakazi bokuthi bayayithanda futhi bazoyivotela i-Apemo.\"UMlotshwa uphinde wakucacisa ukuthi i-Apemo ilungenele ukhetho, echitha amahlebezi abethi le nhlangano ayilungenelanga.\"Sifuna ukwenza uguquko ezimpilweni zabantu, ikakhulukazi labo basemiphakathini entulayo uma nje singaba semandleni,“ kusho uMlotshwa.Uthe bangenele ukhetho KwaZulu-Natal, e-Eastern Cape naseFree State maqede benabela nakuzwelonke kanti kungamampunge ukuthi ukhetho abalungenelanga.I-Apemo isungulwe ngo-2021 ngaphambi kokhetho lohulumeni basekhaya isungulwa ngababeqembuke kwiNational Freedom Party (NFD), lapho yathola khona izihlalo eziyisithupha yabe isisebenzisana ne-ANC kuMasipala wasoKhahlamba."
    },
    {
        "content": "Induna yamabutho esondelene neSilo uMisuzulu kaZwelithini inxusa amabhungu asakhula ukuba avikele izaguga kubadlwenguli.UMnuz Muzi Nyandeni onguNobhala weziNduna zamabutho esifundeni iZululand, uthe kuwumsebenzi wamabutho ukuvikela izaguga nabesifazane.Ukusho lokhu ngesikhathi ekhuluma emcimbini wokudodisa amabhungu asakhula obuKwaNongoma, ngempelasonto.Lo mcimbi, oyingxenye yokugubha inyanga yamadoda, ubuhanjelwe abantu abangaphezu kuka-500.UNyandeni uthe izinsizwa akufanele zivumele abadlwenguli ukuthi bachanase ezweni lamakhosi.“Kufanele nazi ukuthi lokhu angeke kwenzeke esigodini sakithi sikhona, sizosivikela isigodi sakithi. Asikuncomi ke ukuthi nihlale nihlale nixakazisa imikhonto, singakutholi ukuphumula. Kodwa esikushoyo ukuthi kuwumsebenzi wenu ukuvikela wonke umuntu esigodini sangakini.“Akekho ugogo okuzothiwa udlwenguliwe esigodini nikhona. Ayikho ingane yentombazane okuzothiwa idlwenguliwe esigodini nikhona. Umsebenzi wenu ukuvikela isigodi sangakini njengoba kuwumsebenzi wezinsizwa zonke ukuvikela isifunda senkosi ezikhonze, noma oyise nonina abakhonze ngaphansi kwayo.\"UNyandeni uthe izinsizwa kufanele zilwe nabo bonke ubugebengu ezigodini ezihlala kuzo.\"Akufanele kube nomkhulu okuzothiwa ungenelwe abantu, bamphuca imali yempesheni.\"Omunye wabahleli bomcimbi, uNksz Mningi Zuma, uthe babona imicimbi yokudodisa amabhungu yenza umehluko.Le micimbi yaqalwa emva kwezigameko zokudlwengulwa kwezintombi zomhlanga.Inhlangano engenzi nzuzo, i-Ubuhle leZolo Lethu Youth Development, iba nemicimbi yanyanga zonke, bese kuba nomcimbi omkhulu wonyaka.Le micimbi yaqala ngonyaka owedlule, owokuqala wawusenqabeni yeNgonyama, KwaCeza.“Yehlile imibiko yokudlwengulwa kwezingane ebesiyithola ngaphambilini. Le mibiko besiyithola cishe nyanga zonke.”UMntwana uBhekizizwe Zeblon Zulu ufundise abebehambele umcimbi amahubo nezaga.Kuphinde kwaba nezikhulumi ebeziqhamuka eMnyangweni wezeMfundo eziqhakambise imfundo.Amabhungu angene kulo mcimbi ngoLwesihlanu ebusuku, aphuma ngoMgqibelo ekuseni. Abe eseba nemashi edolobheni KwaNongoma."
    },
    {
        "content": "UMengameli Cyril Ramaphosa uthi ukwehluleka kwe-ANC ukunqoba ukhetho ngamalengiso akusho ukuphela kwale nhlangano ebisiphathe ngokuzimela iminyaka engu-30. URamaphosa uthe ukungenzi kahle okhethweni lwangoMeyi kuzobagqugquzela ukuthi babuye ngamandla okhethweni olulandelayo.Ukusho lokhu ngesikhathi ethula inkulumo yokuvula umhlangano wesigungu esiphezulu, i-lekgotla, eqale ngeSonto.I-lekgotla ibanjwe emva komhlangano wezinsuku ezintathu wesigungu esiphezulu obubhunga ngemiphumela yokhetho.Bekungokokuqala emlandweni i-ANC yehluleka ukunqoba ukhetho ngamalengiso ngesikhathi kunokhetho olwedlule.I-ANC yaphinde yahluleka ukunqoba ngamalengiso ezifundazweni ezintathu ebiziphethe, iKwaZulu-Natal, Gauteng neNorthern Cape.Kukhona abasabela ukuthi i-ANC ngeke iphinde ibuyele emandleni kulezi zifundazwe ngoba iyehluleka ukubuya ngamandla ezinkethweni.Le nhlangano isihluleke yancama ukubuyisa isifundazwe esayiphunyuka ngo-2009, iWestern Cape, kanye nokubuyisa omasipala abakhulu abayiphunyuka okhethweni lwango-2016 okukhona kubo iJohannesburg neTshwane.Kodwa uRamaphosa uthe imiphumela yokhetho angeke ibadikibalise, wathi bazolwela ukwenza kangcono ezinkethweni ezilandelayo.“Sizithola sisesimweni esinzima. Asikaze sibhekane nesimo esinjena emlandweni wethu weminyaka engu-112. Nokho ke ukuhlulwa kwethu okhethweni akusho ukuthi sekuphelile ngathi. “Siyinhlangano ekade yayinethwa yizimvula. Sakwazi ukudlula kuzo zonke lezi ziphepho esesike sabhekana nazo phambilini. Nakulokhu sizokwazi ukudlula kukho. Kufanele siqhamuke namaqhinga esizowasebenzisa ukuze sikwazi ukubuya ngamandla.”URamaphosa uthe asikho isikhathi sokuthi abaholi be-ANC belokhu bebalisa ngemiphumela yokhetho, wathi abavuke bazithathe.Unxuse abaholi ukuthi bagxile ekulungiseni izinkinga ezidale ukuthi abantu bangayivoteli ngobuningi i-ANC.Uthe bazongenelela komasipala abakhulu abakhungethwe yizinkinga njengoba bekholelwa ekutheni ukwehluleka kwalabo masipala abakhulu ukuhambisa izidingo yikho okwenze ukuthi abantu bangayivoteli i-ANC.Uthe kuzokuba nezinguquko ebuholini bale mikhandlu.URamaphosa uthe bazoqhamuka nezinhlelo zokusombulula izinkinga ezibhekene nentsha.“Kucacile okhethweni ukuthi intsha ayijabule neze. Kufanele siqhamuke nezinhlelo zokufukula intsha.”URamaphosa uthe bazothathelwa izinyathelo abaholi be-ANC abahluleka ukwenza umsebenzi.“Siphelile isikhathi sokudlala manje, ngeke sibabekezelele abantu abahlulwa umsebenzi.”Imiphumela yokhetho yashiya i-ANC iphoqelekile ukuthi isebenzisane namanye amaqembu okukhona kuwo iDA neFF Plus, okungamaqembu anemigomo ephikisana neye-ANC.Lokhu sekwenze ukuthi kube bamadlelandawonye e-ANC agxeka ukusebenzisana kwayo nala maqembu.URamaphosa uvumile ukuthi bazithola bengaphansi kwesimo esinzima njengoba kufanele basebenzisane namaqembu aphikisana nemigomo yabo.Kepha uthe akukho okunye okungcono abebengakwenza ngaphandle kokusungula uhulumeni wokubambisana.Uthe wonke amalungu esigungu esiphezulu avumelana ngokuthi kwakufanele i-ANC isungule uhulumeni wokubambisana."
    },
    {
        "content": "AKUKAZIWA ukuthi kungase kubuye nini ukuphakelwa kwamanzi okujwayelekile emiphakathini eseNyakatho yeTheku engenawo.Izindawo ezithintekile iNtuzuma, izingxenye zaKwaMashu, iPhoenix, uMhlanga, iVerulam naseNewlands.IDA ifuna kungenele uMnyango wezaManzi nokuHanjiswa kweNdle ngoba kunemiphakathi osekuphele amasonto amabili engaphumi amanzi kompompi bayo. Isimemezlo sokuthi kunenkinga edamini iDurban Heights Water Treatment Works sikhishwe ngoLwesine. UMnuz Thabani Mthethwa we-DA, uthe: “Sifonelwa umphakathi wakulezi zindawo ukhala ngokuthi sekuphele amasonto amabili kungaphumi neconsi kompompi.\" Uthe usebhalele inhloko yophiko lwamanzi kuMasipala weTheku, uMnuz Ednick Msweli, ecela ukuthi kunyuswe isibalo samaloli alethela umphakathi wakulezi zindawo amanzi.UMasipala weTheku ngempelasonto ukhiphe isitatimende esithi kulezi zindawo ezibaliwe kuzophazamiseka ukuphakelwa kwamanzi ngenxa yokuthi amanzi owathola kuMngeni-uThukela Water ancishisiwe. UMnuz Siyabonga Maphumulo,  okhulumela uMngeni-uThukela Water, uthe bamatasa bahlanza ulwelwesi oluluhlaza olugcwele idamu oluvale izihluzo. \"Ososayensi bethu basitshele ukuthi lolu lwelwesi olungavamile luvimbela ukuhluzeka kwamanzi okumele angene emapayipini nokuholelela ekutheni amanzi angaphumi kahle. Kumele siqale sihlanze ulwelwesi sikhuculule izihluzi. Ngokujwayelekile ulwelwesi luvame ukuba khona ehlobo kodwa ukushintsha kwesimo sezulu kudala ukuthi kube nezinto eziningi ezishintshile. Lolu hlobo lolwelwesi olukhona manje luningi ngokungajwayelekile. Siyazi ukuthi umphakathi ulindele ukuthi sisho ukuthi isimo sizolunga nini  kodwa okwamanje asikwazi ukusho. Senza konke okusemandleni ukuze sibuyisele isimo kwesejwayelekile, \" kusho uMaphumulo.Imeya yeTheku, uMnuz Cyril Xaba, izolo icashunwe kweminye imithombo yezindaba ithi izindawo eziphakeme ezifana neNtuzuma nezinye izona ezithinteke kakhulu ngoba amanzi akhona mancane.“Ingqalasizinda yethu isindala, amanye amapayipi ayavuza. Izikhukhula zengeze ezinkingeni ebesinazo kodwa inkinga yakamuva idalwa ilolu lwelwesi. Umasipala uzothumela amaloli amanzi engeziwe ezindaweni ezithintekile,” kusho uXaba. "
    },
    {
        "content": "LITHI alikhumbuli lutho ngesigameko iphoyisa likaMasipala weTheku elisolwa ngecala lokubulala intombi yalo, eyayiyiphoyisa  kuwona lo mkhandlu.UConstable Sizwe Ngema (27) ubevele eNkantolo yeMantshi yaseThekwini izolo. Usolwa ngokubhokoda ngommese uConstable Bianca Khuzwayo (23) waze washona ngoMashi 31.Indaba yokukhohlwa kukaNgema ivele embikweni kaDkt Jabulani Mthethwa omhlole ingqondo ngoMsombuluko ntambama.Ngokombiko kaMthethwa onguchwepheshe ekucubunguleni indlela yokuziphatha kwabantu, uNgema kufanele aye esibhedlela sabangaphilile kahle ekhanda iFort Napier, eMgungundlovu.UMthethwa embikweni wakhe, uthe kulesi sibhedlela uNgema uzofike ahlolisiswe isimo sengqondo.“Emva kokumbheka ngithole ukuthi uyakhohlwa akakhumbuli lutho ngesigameko aboshelwe sona,” kusho umbiko kaMthethwa.Ekhasini lesibili, lapho echaza ngezimo ezehlukene zikaNgema, uMthethwa uthe uthole ukuthi uphatheke kabi futhi udangele.Ubuye aveze ukuthi ubukeka edidekile.UMshushisi woMbuso uMnuz Calvin Govender ethula umphumela wombiko kaMthethwa, uthe uphakamisa ukuthi icala lihlehliswe ukuze kuqale uhlelo lokuyiswa kukaNgema esibhedlela.Ummeli kaNgema, u-Advocate Ravi Reddy, uthe bayakwamukela okushiwo umbiko kadokotela.Uthe njengoba kubuye umbiko othi uNgema kufanele ayiswe esibhedlela sabangaphilile kahle ekhanda, ngeke baqhubeke nokucela ibheyili okwamanje.Uveze nokuthi inkulumo yakhe ibuye ishayisane.IMantshi, uMnuz Scelo Zuma, ithe ilihlehlisela uJuni 7 icala ukuze luqhubeke ngaphandle kwezihibe uhlelo lwasesibhedlela.Umndeni kaConst Khuzwayo obukhona enkantolo nayizolo, uzwakale unengeka ngokutholwe udokotela. Ngesikhathi uGovender echaza kafishane okuqukethwe umbiko, kukhona abavele banxapha.Phambilini, lo mndeni ubulokhu usho ukuthi ngokwawo awuqondi ukuthi kungani uNgema engavele avume icala, agwetshwe.Ubukusho lokhu ngenxa ye-video eyasabalala ezinkundleni zokuxhumana ekhombisa uConst Khuzwayo emzuzwini wakhe wokugcina, ephuma igazi ngamakhala nangomlomo.Le video kuthiwa yafakwa wuNgema ezinkundleni zokuxhumana, waphinde wayithumela kwabasondelene nomufi, ebatshela ukuthi usembulele."
    },
    {
        "content": "AWAGAYELWE mphako amaphoyisa KwaZulu-Natal kulezi zinsuku, uma ebhekene nabasolwa ngezenzo zobugebengu nokuhlalisa lubhojozi umphakathi, njengoba eseqothe inqwaba esikhathini esingaphansi kwezinyanga ezimbili.Esigamekweni sakamuva, esenzeke eCato Crest eMayville, ngoLwesibili ebusuku, amaphoyisa edubule abahlanu okuthiwa bebefunwa uthuli ngamacala okubamba inkunzi amabhizinisi omphakathi namathathu okubulala.Isigameko siholele ekutheni babe ngu-32 abasolwa ababulewe ngamaphoyisa ezinyangeni ezimbili (Juni noJulayi), okuvele ukuthi bonke baqale badubule kuqala babhekise kuwo, bese ephendula ngendlela efanayo. Kuzona zonke izigameko ezenzekile, alikho iphoyisa elibulaliwe okuyinto eshayelwa ihlombe umkhuzi wawo esifundazweni uLieutenant General Nhlanhla Mkhwanazi. ULt Gen Mkhwanazi usenconywe ngabaningi ngokuqothwa kwezigebengu okuthiwa zihlasela amaphoyisa uma ezama ukuzibopha.Nakuba kunjalo, isishoshovu esilwela amalungelo abantu, uNksz Mary de Haas, uthe ukuqothwa kwabasolwa ngobugebengu ngale ndlela akunabo ubulungiswa futhi kuveza amaphoyisa njengabantu abazithathela umthetho ngezandla.“Kumele sikhathazeke kakhulu ngalokhu kudutshulwa kwabasolwa okwenzeka izikhathi zilandelana. Kunezigameko okuqondakalayo ukuthi kungani amaphoyisa edubule abasolwa. Kuyaqondakala uma edubula abebebamba imoto yemali, lapho ke akungabazeki ukuthi basuke behlome beyizingovolo, ingekho enye indlela amaphoyisa angabhekana nabo ngayo,” usho kanjeUthe sekukaningi kunemibiko eveza ukuthi amaphoyisa adubula abasolwa ngoba impilo yawo isuke isengozini kodwa isikhathi esiningi kusuke kungasilona iqiniso. Uthe kwesinye isikhathi kuyaye kube nobufakazi bophenyo obuvezayo ukuthi umuntu osuke ebulewe usuke engesiyona ingozi emaphoyiseni. Uveze ukuthi akukhona konke okushiwo ngamaphoyisa ngalezi zigameko okuyiqiniso njengoba kwesinye isikhathi engakwenza ukugqiba inkohlakalo yawo. Uphinde wakuveza ukuthi isikhathi esiningi ababulawa ngamaphoyisa basuke bebandakanyeka ekudayiseni izidakamizwa futhi amanye awo enesandla, ngakho ukudutshulwa kwabo kusuke nje kuwukususa ubufakazi obuthile. UDe Haas uthe okunye uma amaphoyisa edubula abantu abaningi kangaka, kukhombisa ukuthi kukhona okungahambi kahle kwezobunhloli emaphoyiseni ikakhulu ukubhekana nokusabalala kwezibhamu esifundazweni. Ukhale ngokungakhokhelwa ngendlela nokubulawa kwezimpimpi zamaphoyisa akholwa ukuthi - kwesinye isikhathi - ulwazi lusuke luputshuzwe yiwo uqobo.Yize uNksz de Haas ebalule ukuthi amaphoyisa nawo kumele abhekisiswe ekwenzeni kwawo kodwa zikhona izigameko lapho amaphoyisa ehlaselwa khona. Ezigamekweni zakamuva esenzeke ngoJuni 6 nonyaka, lapho iphoyisa eliwu-captain elisebenzela esiteshini esikwaMashu elisinde ngokulambisa emvuleni yezinhlamvu lizithela kwabebebamba imoto ethwala imali emgwaqweni u-N2, ekuseni libheke emsebenzini.Kwesinye isigameko esenzeke ngesonto eledlule ePhoenix, iphoyisa lidutshulwe lalimala ngesikhathi iqeqebana labasolwa ebelihlomile libamba inkunzi isitolo esidayia ubucwebe kule ndawo.Okhulumela uphiko oluphenya ngamacala athinta amaphoyisa, i-Independent Police Investigating Directorate (IPID), uMnuz Phaladi Shuping, uthe kukhona lapho uphiko lwabo luthole ukuthi amaphoyisa asebenzise umthetho ukudubula izigebengu kanti kukhona nalapho okuvela ukuthi awephulile.“Lapho ephula khona umthetho, kubhalwa umbiko oyayela ukuthi athathelwe izinyathelo, bese amadokodo edluliselwa ophikweni lwezokushushisa uma kubonakala ukuthi kubekhona izenzo zobugebengu,” usho kanje.Okhulumela amaphoyisa uColonel Robert Netshiunda ekhuluma ezikweni labezindaba i-Newzroom Afrika, ebuzwa mayelana nokudubula kwamaphoyisa, uthe awavele avuke ekuseni eyodubula abantu kodwa asuke eqondene ngqo nabasolwa emva kokuthola umkhondo ngabo.“Siyabalandela abasolwa ngenhloso yokubabopha. Ngokuthola ukuthi bakephi kulandela uphenyo, esikhundleni sokuthi bathobele umthetho bazama inhlanhla ngokudubula amaphoyisa. Uma bedubula, amaphoyisa kumele azivikele, kungenjalo yiwona angazithola esefile,” usho kanje.Uthe abasolwa abadutshulwe eCato Crest batholwe nesibhamu esikhulu, nezintathu ezincane nezidakamizwa.Ezinye izigameko amaphoyisa aqothe kuzo abasolwa okuthiwa abedubula ebhekise kuwo; NgoJulayi 26, adubule abasolwa ababili eNanda, okukholakala ukuthi abeqembu lezigebengu i-West elihlalise lubhojozi umphakathiNgosuku olufanayo, abasolwa abathathu badutshulwe KwaDlangezwa, babefunwa ngamacala okubamba inkunzi nokubulalaNgoJulayi 25, kudutshulwe indoda esolwa ngokuqhumisa umshini wemali eSikhaleni NgoJulayi, 25, adubule abasolwa abathathu eNanda, abebefunwa ngawokubulala okukhona kuwo olokubulala iphoyisa nokubamba inkunziNgoJulayi, 21, adubule umsolwa owayeyisosha eMgungundlovu, eMbali, obefunwa ngamacala ahlukene kubalwa nelokubulala iphoyisaNgoJulayi, 17, adubule abasolwa abane e-Overport abebesolwa ngobunkabiNgoJulayi,14 adubule umsolwa ona-26, eNanda, eLusaka, obefunwa ngamacala amathathu okubulalaNgoJulayi 7, kudutshulwe ababili eChartsworth ngokuntshontshwa kwamakhebula esakhiweni sikahulumeni.NgoJuni 5, munye umsolwa odutshulwe eMbumbulu, obefunwa ngamacala okuduna izimoto nokubamba inkunziNgoJuni 10, adubule abasolwa abane eHarding, okuthiwa bebezama ukubamba inkunzi usomabhizinisi obephuma ebhangeNgoJuni 4, adubule ababili ePhoenix abasolwa ngokubamba inkunzi izimoto ezithwala imalingoJuni 3, kudutshulwe umsolwa oyedwa obefunwa ngamacala okubulala ababili abasekomitini elilwa nobugebengu eNanda."
    },
    {
        "content": "NGESONTO kuphela iminyaka ewu-48 intsha yaseNingizimu Afrika eyayiphila ngo-1976, yabhikisha ilwa nohulumeni wobandlululo, ilwela ukufuna ukufunda ngolimi lwayo ezikoleni, hhayi ukufunda zonke izifundo ngesiBhunu, isenzo esasiphoqwa wuhulumeni wengcindezelo, izwe lingakakhululeki. Ngalelo langa, abafundi bezikole ezehlukene zaseSoweto abalinganiselwa ku-10 000 babegcwele imigwaqo, bebhikisha. Lokho kwaholela ekutheni kufe abantu abangaphezu kuka-500, kubalwa noHector Pieterson, owayeneminyaka ewu-12 ngaleso sikhathi. Kwalimala abantu abangaphezu kuka-2 000.Isolezwe lixoxe nentsha ephila manje uNksz uZoleka Dlamini waseHighflats, uMnuz Sibusiso Cele waseNdwedwe noNksz Nothando Ndlovu waseThekwini, ukuzwa ukuthi lolu suku lusho ukuthini kubona nokuthi yikuphi okungabagculisi ngalo manje.UNksz Dlamini (21) uthe ukubaluleka kwalolu suku kuya ngokuya kuyehla ngenxa yokuthi intsha yamanje ayisenandaba nomlando nokubaluleka kwawo, ngenxa yezizathu ezehlukene.“Lolu suku seluyiholidi nje elifana namanye ngenxa yokuthi intsha seyiphelelwe yithemba lempilo engcono. Iningi lethu lifundile kodwa imisebenzi ayitholakali, yingakho abaningi sebelushaya indiva. Kumele kwenziwe izinhlelo zokuluvuselela, kufundiswe abeza ngemuva kwethu ngokubaluleka kwalo, futhi kukhuthazwe ubumqoka bokuzimela nokuqala amabhizinisi entsheni,” kusho uNksz Dlamini.UCele (35) uthe nakuba lolu suku lusesemqoka ngenxa yomlando walo, kepha azikapheli izinto ezikhathaza intsha, umehluko wukuthi intsha yamanje isibhekene nezinkinga ezehlukene kunezentsha eyayiphila ngo-1976.“Thina sasilwela izinto engingabala kuzo inkululeko yezomnotho, wukuzimela nokuba ngabaholi bakusasa. Lokho kubonakele nangesikhathi kuvotwa ukuthi intsha seyikhathele yizethembiso ezingafezwa, ifuna izinhlelo zezinto ezibambekayo zokuthi kuzoyiwa kanjani phambili,” usho kanje.UNksz Ndlovu (29) ugxeke intsha yamanje, ekhala ngokuthi izinto ezenziwa ngabanye babo zikhombisa ukungazi ukuthi sisuka kuphi njengoba izwe selilana elikhona manje.“Intsha yamanje yazisa kakhulu amalungelo nokwenza igcine ingasazinaki ezinye izinto ezimqoka, futhi igcina yenza izinto ezingalungile bese icasha ngokuthi ikhululekile. Nokho isekhona intsha ekuqondayo ukuthi asifikanga kalula lapho esikhona manje. Kumele siyintsha siyeke ukukhululeka kakhulu, sivuke sizithintithe sisebenzele ukwenza izinto ezibonakalayo,” kusho uNksz Ndlovu."
    },
    {
        "content": "NKOSIKHONA CELEAKHUTHAZA ezemidlalo kubantu abasha amabandla amabili aseZayoni iGalathiya neSibusiso Ibandla Lenkosi.IGaliya liholwa nguMbhishobhi J Dludlu ebese kuthi Isibusiso Ibandla Lenkosi liholwe nguMbhishobhi Phumlani Dlamini.Laba baholi basho ngazwi linye kwelokuthi kumqoka kangakanani ukuba abantu abasha bazihlanganise nezemidlalo.Bakholwa ukuthi abantu abasha bangakwazi nokuphilisa imindeni yabo uma bengagxila kwezemidlalo.Bathi yingakho behlele  usuku lwezemidlalo phakathi kwalawa mabandla womabili oluzobe lungoSepthemba 28 e-Ermelo eMpumalanga kulo nyaka.UDlamini uthi amabandla angaklama indima enkulu kakhulu ekuvezeni amakhono abantu abasha.\"Sikholwa ukuthi amabandla nawo angakwazi ukukhuthaza abantu abasha ngezemidlalo,\" usho kanje.Eqhuba uDlamini uthe sesiphelile isikhathi sokuthi amabandla ashalazele ezemidlalo, agqolozele ibhayibheli kuephela.\"Iqiniso ukuthi ezemidlalo zinemali eningi futhi zinobuhle obuningi eziza nabo kumuntu ngamunye nasemphakathini jikelele. Yingakho kumele abantu abasha bakhuthazwe ngazo,\" echaza.Lawa mabandla athe azobe egxile ebholeni lomnqakiswano nebhola lezinyawo."
    },
    {
        "content": "AKUDINGEKI ukuthi ukhokhe imali eningi ukukhangisa ibhizinisi lezokuvakasha kodwa ungasebenzisa ngisho uwhatsapp ukuze laziwe.Usho kanje uJohn-Jay Nchoe oyi-content creator nomnikazi wekhasi iGuyGalConner, ngesikhathi ekhuluma ngokushintsha kwendlela yokuzikhangisa kwezokuvakasha.Uthe njengoba umkhakha wezokuvakasha unabantu abahlukene okubalwa abadala nabancane kufanele basebenzise izinkundla zokuxhumana ukuzikhangisa, banganciki nje ezindleleni ezindala zokukhangisa.Ubalule ukuthi ababhali bama-blog, abafaka izindaba emakhasini e-zokuxhumana bangasetshenziswa ukukhangisa amabhizinisi.“Muva nje u-whatsapp wethule izinhlelo ze-Artificial Intelligence (AI) okusho ukuthi ubuchwepheshe bakhona sebuthe thuthu. Umuntu angaqopha ivideo yendawo yakhe ayisabalalise kumaqoqo abantu axhumana nabo kuwhatsapp.“Angithi u-whatsapp usucishe ufane nethelevishini manje. Usuyakwazi ukusakaza kuwona. Kufanele sizifundise ngabo bonke ubuchwepheshe obuzayo ukuze sibusebenzisele ukuzisiza,” kusho uJohn-Jay.Udonse ngendlebe abanikazi bamabhizinisi ezokuvakasha ukuthi balandele amakhasi ezindaba asemthethweni ukuze bakwazi ukufafaza ulwazi oluyilona, bangasebenzisani nabantu abangayilandeli imigomo yabezindaba.Uthe izindlela ezindala zokukhangisa okubalwa amathelevishini, imisakazo namaphephandaba zisazosebenza kodwa abantu kufanele babheke nokusha.“Ngisafundela ubuntatheli ngatshelwa ukuthi amaphephandaba azoshabalala, kodwa namanje asekhona. Umehluko wukuthi asekwazi ukusabalalisa izindaba kuma-website nasezinkundleni zokuxhumana. “Ayayishintsha indlela asebenza ngayo ukuhambisana nezikhathi ngakho namanye amabhizinisi kufanele alandele le ndlela yokusebenza,” kusho uJohn-Jay.UNksz Nokuthula Khwela oyi-influencer yezokuvakasha, uthe kubalulekile ukuthi umlando wezindawo zokuvakasha ungagcinwa nje kuzona kodwa usatshalaliswe nange-internet.Uthe kungasetshenziswa amathuluzi obuchwepheshe besimanje okubalwa i-augmented reality, lapho umuntu ekwazi ukubona indawo azoyihambela, ukuthi injani, kwenziwani uma uye khona nokunye okuningi.Ubalule ukuthi kukhona namathuluzi okubhala asiza ukusheshisa umsebenzi wokubhala kodwa lokhu akusho ukuthi ababhali bayavilapha ngoba kufanele baqinisekise ukuthi babhala okuyikho."
    },
    {
        "content": "ABADIDIYELI bamabutho bafuna uSihlalo we-ANC KwaZulu-Natal, uMnuz Siboniso Duma, adliwe izinkomo eziwu-100 “ngokwehlisa” isithunzi uNdunankulu kaZulu, uMfu Thulasizwe Buthelezi.Izinduna zamabutho zithe zifuna ukuthi uDuma axolisele ukugcwaneka phambi kweSilo uMisuzulu kaZwelithini noMengameli, uCyril Ramaphosa, ngesikhathi kunomcimbi wokukhumbula iSilo uDinuzulu kaCetshwayo.UDuma, owayephethe uhlelo emcimbini, wayabula umbhobho kuButhelezi ngesikhathi ethula iSilo.Umdidiyeli wamabutho kaZulu, uMnuz Sipho “Masefa” Mhlongo, uthe ukube kuya ngabo uDuma ubezodliwa izinkomo eziwu-100.Lokhu ukusho esithangamini nabezindaba, ebesiseThekwini, izolo. UMhlongo uthe okwenzeka emcimbini kwathela ngehlazo iSilo noRamaphosa.“Ukube sobe sikhona lapho besiyothi abadliwe izinkomo eziwu-100 laba abenze lokhu. Le nto eyenzeke lapha ayamukelekile. Kuyabonakala ukuthi usemkhulu umsebenzi okusamele siwenze njengabadidiyeli bamabutho. Siyethemba ukuthi uma benonembeza laba abenze lokhu, bazohamba beyoxolisa.”UMhlongo uthe abezukumbekela uDuma umnqamulajuqu wokuthi kufanele axolise nini, kodwa wathi akufanele athathe isikhathi eside.“Akufanele kuthathe isikhathi kuze kube sengathi kukhona abakuphushayo. Uma uwumholi kufanele uzibonele uma usephutheni. Asikho isikhathi esithi uDuma unqunyelwa sona, engaya nakusasa. Asifuni kuze kube isikhathi eside ngoba mhlawumbe izitha zingaze zigcine sezithi uhlaleleni isikhathi eside kangaka?”Ebuzwa uMhlongo ukuthi kungani bengasho ukuthi noButhelezi akahlawuliswe, uthe ngokwabo akukho okubheke eceleni okwashiwo uButhelezi.“Undunankulu uthe u(Nobhala we-ANC KwaZulu-Natal, uMnuz Bheki) Mtolo wenzeni? Wathi esathi uMtolo, wahlwithwa umbhobho. Phela kwakufanele sizwe ukuthi uMtolo wenzeni, bese siyasho ukuthi undunankulu uyanhlanhlatha. Umqondisi wehlelo usuke enethuba lonke lokulungisa okungalungile. Wayengasukuma nje amfake kahle endleleni ngenhlonipho, noma amphendule uma eseqedile ukukhuluma.”UMhlongo ukuchithile ukuthi amalungu e-ANC alimala emcimbini ahlaselwa ngamalungu e-IFP.UMhlongo uthe abantu bahlaselwa yizigangi nje, uthe amabutho ayengasekho ngesikhathi kwenzeka isigameko.Uthe bazokuya kovela kwabalimele, wathi bazophuma nomkhankaso wokuthola izigilamakhuba ezagqema abantu abangu-16.UMhlongo uthe abayizwa kahle eyokuthi uhulumeni awumamukeli uNdunankulu kaZulu ngoba isikhundla asikho kuMthethosisekelo.Uthe njengoba uNdunankulu kaZulu eqokwa iSilo, uyizwi leSilo. UMhlongo unxuse abaholi bezepolitiki ukuthi bangalwi izimpi zabo phambi kweSilo.“Osopolitiki bafike baxabane emakhoneni, bese beyabuya-ke sebezolwa phambi kweSilo. Sibonga ukuthi uButhelezi wavele wazithulela ngesikhathi kwenzeka le nto ngoba kwakuzoqhuma iqupha.”UMtolo umxolisele uDuma ngokuthi aqophisane noButhelezi phambi kweSilo noRamaphosa.“Kufanele ubheke ukuthi isigangi usishaya kuphi, ungasishayi phambi kwabantu abadala.”UMtolo uthe bafuna ukuthi uButhelezi akhuzwe, angafaki ipolitiki ezintweni zasendlunkulu.Uthe amabutho kwakufanele asithathe iSilo, ahambe naso ngesikhathi uButhelezi efaka igama lakhe nele-ANC."
    },
    {
        "content": "ZISHAQEKILE izingwazi zamaciko aluleli ngokuthola emthonjeni wezindaba ukuthi zishaywe ngesithende ohlwini lwabaholi abawu-100 abazomela i-Economic Freedom Fighters (EFF).Emuva kokuba iphephandaba langeSonto, iSunday World, lidalule ukuthi inkakha yomculo we-kwaito, u-Eugene Mthethwa, umculi we-Afro soul, uRingo Madlingozi nomlingisi uFana Mokoena, sebezokubukela kwithelevishini okwenzeka ePhalamendene likazwelonke, Isolezwe libe selixhumana nawo.\"Kungaba kubi uma kuliqiniso ukuthi singathola izindaba ezinjalo emithonjeni yezindaba okuyinto ebiyenzeka kozakwethu abasemisakazweni nakwithelevishini nasemafilimini. Bebebona emaphephandabeni angeSonto ukuthi izivumelwano abanazo, ngeke zivuselelwe,\" kuphawula u-Eugene ongene ePhalamende ngethikithi le-EFF nyakenye, emuva kokulaxaza i-ANC. Nakuba kunjalo, u-Eugene uthe noma amahlebezi engaba yiqiniso kodwa ngeke kudikize ngisho inqulu ngoba akajoyinanga umzabalazo ngoba elandela ibhodwe eliconsayo.Uthe kodwa wajoyina i-EFF ngenxa yokuzwakala kwezwi layo ekukhathalaleni umkhakha wezobuciko, okuyinto ebonakele nakusomqulu wayo obuqinisekisa ukuthi izolwela izikhalazo zamaciko akuleli.URingo, owangena ePhalamende emuva kokhetho lukazwelonke ngo-2019, uthe yena uqala ukuzwa ngeSolezwe  ukuthi ushiywe ngaphandle ohlwini.\"Hhayi mntasekhaya, ngiqala ukuyizwa ngawe le ndaba. Sengiyokuzwa kahle uma sekufika incwadi eshoyo, ebuya komkhulu,\" kushaya ngezinqamulelayo uRingo wodumo lwengoma ethi Ndiyagodola nethi Sondela.NoFana, owayenguDkt Sithole kwiGenerations, uthe akaqondi nqindi nasibhakela ngendaba yohlu lwe-EFF.“Ngiqala nje ukuzwa ngawe ngokwenzeka khona,” kusho uFana owaqala ukuba sePhalamende kusukela ngo-2014.Libuzwa yiSolezwe ngalolu daba, iPhini likaMengameli we-EFF, uMnuz Floyd Shivambu, livele lathi wumbhedo wodwa obhalwe ngala maciko.\"Uhlu luzoshicilelwa ngabe-IEC. Singalibeka ngembaba elokuthi wumbhedo wokuqala nowokugcina obhalwe yiphephandaba (Sunday World), ebesesicabanga ukuthi selibuyelwa yisithunzi,\" kusho uShivambu.Eqhuba uthe uhlu aludingidwa ngaphandle kwezinhlaka zeqembu. \"Uhlelo lwangaphakathi oluzidalulwelwa umphakathi ngokuhamba kwesikhathi,\" kuphetha uShivambu. Abanye osaziwayo abangamalungu aleli qembu elahlubuka kwi-ANC ngoLinda Sibiya, Ntando Duma nabanye."
    },
    {
        "content": "KUVELE amagama ezikhulu ezisolwa ngenkohlakalo kufungiswa amalungu amasha e-MK ePhalamende.Phakathi kwamalungu e-MK amasha afungisiwe kukhona igama laloyo owayeyisikhulu esiphezulu e-Eskom, uMnuz Brian Molefe, elaloyo owayeyisikhulu esiphezulu ePrasa, uMnuz Lucky Montana, nelaloyo owayeyisikhulu esiphezulu eTransnet, uMnuz Siyabonga Gama.Laba bobathathu bafungiswe uSomlomo, uNkk Thoko Didiza, izolo.Bonke laba baholi bashiya ezikhundleni zabo belandelwa yifu elimnyama.Amagama abo avela kakhulu ngesikhathi kuqhubeka iKhomishini eyayiphenya izinsolo zokuLawulwa koMbuso yiDlanzana.Okhulumela i-MK, uMnuz Nhlamulo Ndhlela, uncome amagalelo alaba baholi ngesikhathi besaphethe la mabhizinisi kahulumeni.Abanye abaholi be-MK abafungiswe izolo, uMnuz Gezani Kobane, owaziwa ngelikaPapa Penny, okhulumela inhlangano kaZuma engenzi nzuzo, uMnuz Mzwanele Manyi, uMnuz Thulani Gamede, uMnuz Thembinkosi Mjadu, noNksz Nompumelelo Gasa.UNdhlela unxuse zonke izikhulu zikahulumeni ezinamava nezincithabuchopho ukuba zijoyine i-MK.“Sisembhidlangweni wokulungiselela ukhetho lohulumeni basekhaya lwango-2026 nokhetho lukazwelonke lwango-2029. Sifuna lusifice sikulungele ukuphatha.”I-MK ifungisa labaholi nje, kusenombango ngokuxoshwa kwamalungu ale nhlangano angu-18.La malungu afaka icala enkantolo ephonsela inselelo ukuxoshwa kwawo.Kunesivimbelo esinqanda i-MK ukuthi ifake abantu ezikhaleni zalaba baholi kuze kube kuphuma isinqumo mayelana nokuxoshwa kwabo.Laba baholi be-MK bafungiswe namalungu e-EFF, oMnuz Sinawo Tambo no-Nazier Paulsen.UTambo no-Paulsen bangena ezikhaleni ezivuleke emva kokuqembuka kukaManyi noFloyd Shivambu, abajoyine i-MK ngeledlule.UNkk Didiza wamukele amalungu amasha, wawayalela ukuba asebenze ngokuzikhandla."
    },
    {
        "content": "I-ANC Youth League (ANCYL) iphonsele i-SACP inselelo yokuba ingenele ukhetho, iyeke ukucasha nge-ANC.UMengameli we-ANCYL, uMnuz Collen Malatji, uthe uma i-SACP izibona ukuthi ingakwazi ukunqoba ukhetho, ayilungenele bese iyeka ukugxeka isinqumo se-ANC sokusungula uhulumeni wokubambisana.Ukusho lokhu ngesikhathi ekhuluma nabezindaba izolo, lapho ebekhuluma khona ngezinhlelo zokugubha iminyaka engu-80 kwasungulwa i-ANCYL.Abaholi be-SACP nabe-ANC ababoni ngaso linye ngodaba lokufakwa kwe-DA ne-FF Plus kuhulumeni wokubambisana.I-SACP ikhala ngokuthi la maqembu amabili anemithetho ecindezela abahlwempu nabasebenzi.Selokhu kwathi nhlo i-SACP ayingaze ingalungenela ukhetho, iyaye ikhankasele i-ANC.UMalatji uthe uma kuwukuthi i-SACP imile ekutheni i-ANC yenza iphutha ngokufaka la maqembu kuhulumeni wokubambisana, ayingenele ukhetho khona singezokuba khona isidingo sokuthi i-ANC ibambisane ne-DA ne-FF Plus.“Uma nje sesikhuluma iqiniso, ukuphela kweqembu esingathanda ukubambisana nalo i-SACP. Sesisebenzisane nalo kusukela ngo-1994. Linemigomo efanayo neyethu. Alikho elinye iqembu elinemigomo efana ne-ANC, ngisho i-EFF ne-MK abanayo imigomo efana neye-SACP. Kahle kahle wonke la manye amaqembu ayazifanela nje, afuna ukukhipha i-ANC emandleni.“Uma kuwukuthi abe-SACP bazibona ukuthi banawo amandla okwakha izinhlaka ezingabasiza ukuthi bakwazi ukunqoba ukhetho, abangenele ukhetho oluzayo. Uma kuwukuthi abawufuni uhulumeni wokubambisana, abangenele ukhetho, bayeke ukucasha ngaphansi kweziketi ze-ANC.”UMalatji uthe uma kuwukuthi i-SACP ayijabule ngohulumeni okhona, kufanele abaholi bayo baphume baphele kuwona.“Okusikhathazayo njenge-ANCYL ukuthi abaholi be-SACP, lena egxeka uhulumeni wokubambisana, bangongqongqoshe kuhulumeni wokubambisana. Usihlalo we-SACP (uDkt Blade Nzimande) unguNgqongqoshe wezeSayensi nezoBuchwepheshe. “Amanye amalungu esigungu esiphezulu kwi-SACP nawo angongqongqoshe. Lokhu kusho ukuthi i-SACP nayo iyingxenye yohulumeni wokubambisana. Lo msindo abawubangayo awunasidingo, bafuna ukubukwa.”UMalatji uthe i-ANC yaba nezingxoxo ne-SACP ngaphambi kokuthi isungule uhulumeni wokubambisana njengedlelandawonye.UMalatji uthe bazokuba nezingxoxo ne-SACP lapho bezozama khona ukuqeda ukungaboni ngaso linye."
    },
    {
        "content": "Iyabalisa inhlangano yamakhosi iContralesa ngokuvalelwa ngaphandle ezingxoxweni ebezikhona zamaqembu ezepolitiki mayelana nokubunjwa kukahulumeni wobumbano.ICongress of Traditional Leaders of South Africa (Contralesa) ithi iyadumala uma abamaqembu ezepolitiki bengasakufezekisi ebekade bekuthembise amakhosi ngaphambi kokhetho.Umengameli weContralesa, iNkosi Larmeck Mokoena, uthe ngaphambi kokhetho wonke amaqembu ezepolitiki aya emhlabeni owengamelwe amakhosi afike enza izethembiso.Ezinye zalezo zethembiso uMokoena, uthe kwakuwukuthi amakhosi azofakwa ezingxoxweni zokwakhiwa kukahulumeni wobumbano.“Wonke la maqembu aya emakhosini nakondlunkulu abazisa ukuthi ayakhankasa emhlabeni wabo, awangathuki uma bezwa umsindo. Aze azibophezela athi uma sekudlule ukhetho azobuya axoxe nathi siweluleke ukuthi kumele wakhiwe kanjani uhulumeni wobumbano,” kuchaza inkosi.Iqhuba inkosi ithe ukhetho lufike lwadlula kodwa sekucwebe iziziba manje, akukho namunye oza kubona bengamakhosi.Ngempelasonto, i-ANC imemezele ukuthi seluphothuliwe ihlandla lokuqala lezingxoxo zokwakhiwa kukahulumeni wobumbano.Angu-10 amaqembu ezepolitiki anezihlalo ePhalamende azibophezele ukuba yingxenye yokwakhiwa kukahulumeni wobumbano oholwa yi-ANC.“Lawa maqembu asexoxa wodwa manje futhi aklama nendlela yokuthi zizokwabiwa kanjani izihlalo ePhalamende nakwiKhabhinethi,” kubalisa uMokoena.Uzwakalise ukukhathazeka kwakhe ngokuthi amanye alawa maqembu asezingxoxweni awayifuni noma ayibone indaba yamakhosi nokubusa kwawo.“Sesizophathwa abantu abangasifuni manje? Asizohlala phansi sisonge izandla sibukele izinto zenzeka phambi kwethu sibhekile,” kusho inkosi.Ukhulume nanokuthi akwenele ukuba khona komnyango kahulumeni okhona njengamanje obhekele izindaba zoMdabu,.Ube esenxenxa uMengameli Cyril Ramaphosa wathi kumele ayifakele izibuko eyokuqoka ilungu leContralesa ukuthi libe ungqongqoshe kwiKhabhinethi yakhe.URamaphosa kulindeleke ukuthi ayimemezele noma inini ikhabhinethi yakhe."
    },
    {
        "content": "KUNINGI osekwenziwe ukuzama ukuthuthukisa nokwenza ngcono impilo nokusebenza kwamakhosi nezinduna kodwa isikhalo sisalokhu sikhona.  Uhulumeni uyenzile imizamo yokuthi ubuholi bendabuko bungavalelwa ngaphandle ekubuseni izwe. Kukhona ngisho iNdlu yobuHoli boMdabu kuzwelonke enabaholi bayo nazo zonke izinhlaka. Uma kunomcimbi wokuvulwa kwayo, kuba khona ngisho umengameli wezwe athule inkulumo.Ezifundazweni kunezindlu zobuholi bomdabu nazo zinobuholi bazo futhi uma zivulwa kusuke kukhona iSilo sethule inkulumo, kuboniswane ngokufanele kwenzeke. Kuhambe kwahamba kwaba nesinqumo sokuthi amakhosi, izinduna nomabhalane babo bahole ngoba kuyabonakala ukuthi benza umsebenzi obalulekile ezweni.Amakhosi nezinduna bakhelwa izinkantolo zabo lapho besebenza khona, bahlukana nokusebenza ngaphansi kwezihlahla.Amakhosi nezinduna banikwa indawo yabo komasipala, bavunyelwe ukuthamela imihlangano yemikhandlu lapho okuthathwa khona izinqumo ezithinta abantu babo. Kukhona ngisho uMnyango wezokuBusa ngokuBambisana neziNdaba zoMdabu kuzwelonke nasezifundazweni.Phezu kwakho konke lokhu isikhalo silokhu siqhamuka ngokuthi kuningi okusafanele kulungiswe.Obengundunankulu kaZulu ongasekho, iNkosi Mangosuthu Buthelezi, yayinaso isikhalo ilwela amakhosi ukuthi awangabi yizichuse ngaphansi kwalo hulumeni ophethe. UShenge wayekhala ngokuthi amakhosi ayavunyelwa ukuthamela imihlangano yomasipala kodwa awanalo izwi khona.UShenge wayekhala ngokuthi kufanele amakhosi akwazi ukubeka uvo lwawo abe yingxenye yokuphatha nokuthatha izinqumo.UNdunankulu kaZulu omusha uMfundisi uThulasizwe Buthelezi, kade ebize isithangami sabezindaba ngasekuqaleni kwesonto nalapho kuvele khona udaba lwamakhosi. UNdunankulu kaZulu uveze ukuthi kunezinhlelo zokuthi amakhosi alekelelwe ukuze izwi lawo lizwakale kangcono.UButhelezi uthe sekufanele ibhekisiswe kabanzi indaba yokuthi izwe elingaphansi kwamakhosi lilawulwe wuhulumeni. UButhelezi uthe yingakho sebethathe isinqumo sokuthi bacije amakhosi ukuze alungele ukuziphatha ngokugcwele.UButhelezi uthe iSilo sesingene esivumelwaneni nesikhungo iNational School of Government, ukuze kuqeqeshwe amakhosi angu-200.“Amakhosi kufanele aqeqeshwe, ukuze akwazi ukuba sekhaleni lokusebenza udaba lomnotho. Kufanele akwazi ukudlulisa amakhono ukuze kuthuthuke umphakathi wasemakhaya nomnotho wawo. Kufanele abambe iqhaza ekudaleni amathuba emisebenzi nomnotho,’’ kusho uButhelezi.Kamuva nje kunesikhalo ngodaba lokusocongwa kwamakhosi nezinduna okudla lubi. Nakhona lapho amakhosi akhala ngokuthi uhulumeni akenzi okwenele ukubhekana nalolu daba.UNdunankulu kaZulu uthe banethemba lokuthi uhulumeni uzolusukumela lolu daba, athathe izinyathelo ezibonakalayo zokuvikela amakhosi. Uthe uma izimeya nezinye izikhulu zikahulumeni zigadwa, pho amakhosi wona kungani ayekelelwe adlale izigebengu.Cishe kuyadingeka ukuthi kubhekwe kabanzi ukuthi ngabe amakhosi akhala kufanele noma emva kwezinto eziningi ezenzekile noma vele ukukhala kuyohlala kukhona."
    },
    {
        "content": "AMANYE amalungu, omphakathi waku-ward 1 kuMasipala waseMshwathi, abuyele emakhaya esehleka wodwa emuva okwamukela amatayitela ezindlu zawo.Kulo mcimbi, obubanjelwe ehholo laseThokozani, kunamalungu awu-128 anikezwe amatayitela.UNgqongqoshe woMnyango wokuHlaliswa kwaBantu nemiSebenzi yoMphakathi, uMnuz Sipho \"KK\" Nkosi, uthe zingu-800 izindlu ezakhelwe abahlali bakulesi sigceme. Yize kunjalo kodwa uNkosi uthe amanye amatayitela asalungiswa.\"Ngizonikeza amatayitela asho izinto ezintathu. Eyokuqala ithi lendlu oyakhelwe wuhulumeni, wangafaka ngisho isenti elimnyama, isingeyakho nezizukulwane zakho. Eyesibili ithi-ke nalo mhlaba lapho lendlu eyakhiwe kuyo, akekho oyokukhipha kuwona.\" UNkosi uthe okwesithathu laba abafuna ukuba ngosomabhizinisi \"uma unetayitela ufuna ukuboleka usizo noma ngabe yiluphi, uyakwazi ukusebenzisa lelo tayitela lakho njengesibambiso.\" Nakuba uNkosi ekhulume kanje kodwa uthe akakugqugquzeli ukuba abantu babambise ngamatayitela \"ngoba uma ungasabakhokheli labo bantu, banelungelo lokuyidla indlu yakho. Cabanga-ke izindlu ezinhle kanje.\"UNkosi uthe umuntu uzothola indlu yamahhala, umhlaba wamahhala netayitela lamahhala.Uthe uhulumeni ukhokhela ummeli uR25 000 ngetayitela ngalinye.\"Zibalele ukuthi uhulumeni ukhokhe ama-million amangaki ngezizindlu ezingu-128.\"Esephetha uNkosi uthe benza konke okusemandleni ukuthi abangakawatholi amatayitela, bayashesha ukuwathola \"ngoba sifuna wonke umuntu abe netayitela.\""
    },
    {
        "content": "KUHLOMULE amaNazaretha ngezigubhu ezishaywa uma kugidwa ngesikhathi kunomkhuleko obekuhloswe ngawo ukunqanda izinkinga ezahlukene ezihlasele umphakathi.Umkhuleko obusesizweni sakwaMdletshe, ubuholwa wuMasipala iHlabisa iBig 5 Hlabisa ngaphansi kweMeya, uMnuz Comfort Khumalo.UKhumalo unoxhaxha lwemikhuleko aluhlele ukuthi lujikeleze ngaphansi kukamasipala awuholayo ngenhloso yokuthandazela ukuthula nezinkinga ezihlasele umphakathi.Imeya ikhiphe umnikelo wezigubhu zokusina zamaNazaretha emapthempelini amane aku-Ward 8, nethe akugcinile ngawo njengoba namanye esazohlomula ngazo.Umshumayeli Shayimbizo Ntshangase waseThempelini lamaNazaretha iMpilenhle, uthe bajabule kakhulu uma umkhandlu ubakhumbula bengamaNazaretha uma kunentuthuko yomphakathi.Ngaphambi kokuba iMeya uKhumalo ithule inkulumo kulo mkhuleko, iqale yakhalisa isizwe saseMdletsheni ngokukhothama kwenkosi yakulesi sizwe, iNkosi uBonga Mdletshe esanda kutshalwa.“INkosi uMdletshe ibineqhaza elikhulu esizweni nasemphakathi waseMdletsheni. Ngicela ukuthi uma sekukhulekwa, ungasali ngaphandle nomndeni weNkosi ngokugubuzelwa yifu elimnyama. Kuningi engifisa ukuthi uma sekukhulekwa kungasali ngaphandle. Okunye kwakho ukushelwa yimizi kwabantu njengoba kuvele kuqubuke umlilo ongaziwa ukuthi uqhamukaphi. Sicela ukuthi kukhulekelwe leli dimoni ngoba sikholwa ukuthi umkhuleko ongalinqanda,” kusho iMeya uKhumalo.Unobhala wekomidi labafundisi, uMfu Vusumuzi Mbatha, uthe bazokwenza isiqiniseko sokuthi basebenzisana nomasipala ngaso sonke isikhathi ukuqhuba imikhuleko.Umlilo okuthiwa uvele uqubuke esithubeni ushise imizi yabantu, ubuhlasele indawo yaseMdletsheni manje kuthiwa uhlasele kwaMnqobokazi kwaHlabisa."
    },
    {
        "content": "INDODAKAZI yezishoshovu zomzabalazo uNksz Lindiwe Sisulu, ithi liyashona ilanga inkomo ifasiwe, i-ANC yehlulwa wukukhanda isixaxa namaqembu abantu abamnyama kubunjwe uhulumeni.UNksz Sisulu ozalwa uMnuz Walter Sisulu noNkk Albertina Sisulu, usematheni ngokuphumela obala ngalolu daba. Indaba enkulu iqale emuva kokuthi i-ANC yehluleke wukunqoba ukhetho ngengcaca.Kunamahlebezi athi i-ANC ingase ikhande isixaxa ne-DA elele isibili ngo-21.81% ilandela i-ANC yona ethole u-40%. I-ANC inezihlalo ezingu-159 ekubeni i-DA inezihlalo ezingu-87 okungathi uma behlangana benze izihlalo ezingu-246.I-ANC igadle zephuka okhethweni obelunzima kakhulu ngesonto eledlule yahluleka nokuyiphoqa ukuthi ihambe iphaphatha emaqenjini. Kulezi zinsuku izingxoxo zishisa phansi kuzanywa ukuthola isixaxa esizongena kuhulumeni siphathe izwe.Amaqembu anezinsuku ezingu-14 emuva kokumenyezelwa kwemiphumela yokhetho ukuthi aphume negama kubunjwe uhulumeni. I-ANC isematasa nemihlangano yokuxoxa namaqembu ibingakamemezeli ezokwenza.UNksz Sisulu uthe kungaba yihlazo ukuthi i-ANC iyeke amaqembu abantu abamnyama emaningi kangaka bese ihlangana ne-DA.“Sikhetha i-DA ngoba kwenzenjani nje ngoba sehlukene kakhulu ngemigomo nemibono nabo. Sinabantu esibethembise ukubamela sibenzele konke kodwa i-DA akuyona indlela esingayisebenzisa. Siyiyekeleni i-IFP noma i-MK namanye amaqembu?,,’’ kusho uNksz Sisulu.Uthe umphakathi uyijezise izikhathi eziningi ngevoti ngenxa yokwehluleka kwayo wukufeza izethembiso kodwa yona ifuna ukubagila kakhulu abantu.UNksz Sisulu uthe ekuqaleni iNational Party yazicelela yona ukuhoxa esixaxeni sayo ne-ANC ngoba kucaca ukuthi banezinhloso ezehlukene kakhulu.Kwamanye amaqembu abamnyama akhona kuvela i-MK elele isithathu ngo-14.58% okuyinika izihlalo ezingu-58, ilandelewe yi-EFF ngezihlalo ezingu-39. I-IFP isendaweni yesihlanu ngezihlalo ezingu-17.UNksz Sisulu ubuziwe kwithelevishini ukuthi uvumbukaphi ngoba akaze abonakale ekhankasela i-ANC, wavuka ngolaka wathi akazele ukuzophendula lokho. Uthe ubengeke azishuthe izithombe ekhankasa."
    },
    {
        "content": "ZIMBILI VILAKAZI NONHLAKANIPHO MNQAYIKWENGEZWE amanye amacala amabili kwabasolwa ngokudubula babulale umculi uKiernan “AKA” Forbes nomngani wakhe uTebello “Tibz” Motsoane ngoFebhuwari nyakenye.U-AKA noTibs badutshulwa ngaphandle kwendawo yokudlela eseyavalwa iWish esemgwaqweni odumile uFlorida.Abasolwa okungoMnuz Lindani Thabani Mkhwanazi (30), Lindani Zenzele Ndimande (35), Siyanda Eddie Myeza (21), Mziwethemba Harvey Gwabini (36) noLindokuhle Lindo Ndimande (29) bebevela okwesibili eNkantolo yeMantshi yaseThekwini. Bangene belandelana bebhekise amakhanda phansi, bebukeka bengakhathazekile kangako ebusweni.UMshushisi woMbuso odume ngokungawabheki amacala athinta izinkabi, u-Adv Elvis Gcweka, uthe phezu kwamacala ayishumi abasolwa ababhekene nawo uMbuso wengeze amabili okushintshisana ngemali ngokungemthetho.Ngokwamaphepha asenkantolo kuvela ukuthi uGwabini ongummangalelwa wesine kuleli cala wafakelwa imali engu-R803 455 ngokungemthetho ngoFebhuwari 11, okungusuku olwandulela okwabulawa ngalo ababili.Kuvela ukuthi le mali yayiyinkokhelo yokubulawa kwabo.Amaphepha aqhuba athi laba abanye abamangalelwa, okungoMkhwanazi, Ndimande (Lindani), Myeza noNdimande (Lindokuhle)  elabo icala lokushintshisana ngemali libandakanya  ukuthi bathola isamba semali eyayivela kuGwabini umuntu ngamunye.Lokhu kusho ukuthi asengu-12 amacala ababhekene nawo, kuwona kubalwa elokwakha itulo lokubulala, amabili okubulala, elokutholakala nesibhamu esingekho emthethweni, elokutholakala nezinhlamvu bese kuba ayisihlanu okuzama ukubulala.Okuphinde kwahlaluka enkantolo ukuthi abamangalelwa abane bashintshe abameli babo.Ummangalelwa wokuqala (uMkhwanazi) nommangalelwa wesihlanu (uLindokuhle Ndimande) sebemelwe u-Adv Simphiwe Mlotshwa. Ummangalelwa wesibili (uLindani Ndimande) nommangalelwa wesine (uGwabini) sebemelwe u-Adv Cele igama lakhe elingatholakalanga.Ummangalelwa wesithathu (uMyeza) yena usamelwe uYolanda Gielink obevele emumele phambilini.Ekhuluma nabezindaba uGielink uthe akukho okuhlanganisa uMyeza naleli cala.“Wayeneminyaka engu-20 ngaleso sikhathi. Uyise owayengusomatekisi, washona. Asazi ukuthi yini eyenze bamhlanganisa naleli cala ngoba uthola imali enele emabhizinisini akubo (amatekisi) ukuthi ubengathatha uR200 000 ayobulala umuntu ebeka engcupheni impilo yakhe,” kusho uGielink.Uphinde waveza ukuthi wuye omele abasolwa ababili okungoMnuz Siyabonga Gezani Ndimande noMalusi Dave Ndimande abasabhajwe eSwatini nabo okuthiwa bayathinteka kuleli cala.Izelamani zakwaNdimande ziboshelwe ukuba kuleliyazwe ngaphandle kwamaphepha abagunyaza ukuba kulo. Kuthiwa bafudukela khona beyobhaca emva kokubandakayeka ecaleni lokubulawa kuka-AKA noTibz.“Angikawatholi amaphepha okwamanje, ngisawacelile kodwa ngiyakuphikisa ukubuyiselwa kwabo kuleli. Nginezizathu zalokho. Ngeke ngikwazi ukuqhubeka ngiphawule kakhulu ngalokho njengoba besangale. Uma seluphothuliwe uhlelo lokubuyiswa kwabo yilapho engingakwazi khona ukuthi ngiphawule kangcono sengithathe imiyalelo kubo,” kusho uGielink.IMantshi, uMnuz Vincent Hlatshwayo, ithe kuzoqalwa ngoLwesine oluzayo ukulalelwa kwesicelo sebheyili."
    },
    {
        "content": "AMAPHEPHA asebhange kammangalelwa wokuqala kwelokufa kukaSenzo Meyiwa, uMuzikawukhulelwa Sibiya, aveza okushayisanayo nalokhu ayekushilo.UMshushisi woMbuso u-Advocate Ronnie Sibanda, weneke amaphepha asebhange aveza ukuthi ikhadi likaSibiya lasebenza eGauteng ngezinsuku zesigameko. USibiya phambilini, wathi wayengekho eGauteng ngonyaka okwabulawa ngawo uMeyiwa.UMeyiwa owayeyisilomo se-Orlando Pirates neBafana Bafana, wadutshulwa wabulawa ekubo kwentombi yakhe uKelly Khumalo, ngo-2014, eVosloorus, eGauteng.USibiya wathi yena wahlala eGauteng kodwa wabuyela emakhaya esephelelwe wumsebenzi, isigameko senzeka engekho.USibanda uveze ukuthi phakathi kukaJulayi 3 noNovemba 28, 2014, ikhadi likaSibiya lasebenza eGauteng. “NgoJulayi 3, 2014, ikhadi lasebenza eMiami Tavern lapho okwasebenza khona uR200. Laphinda lasebenza eNaledi, eGoli, lapho okwakhishwa khona uR600. Kunesikhathi lapho okwakhishwa khona uR200,’’ kusho uSibanda.Uthe lahamba njalo ikhadi lilokhu lisebenza laze lafika naKwaNongoma, lasebenza nakhona. Kuke kwavela phambilini ukuthi uSibiya udabuka khona KwaNongoma.Abameli babamangalelwa ngesikhathi kwenekwa lobu bufakazi, bathe abaphikisani nokuthi kwemukelwe njengobufakazi benkantolo. Kwenekwe namarekhodi asebhange abanye abamangalelwa ababoshwe kuleli cala.Kuvele udaba lwenombolo yocingo okuthiwa yasetshenziswa wummangalewa wesibili uBongani Ntanzi. Kuvela ukuthi kuleyo nombolo kwatholakala umyalezo wasebhange oqondene noNtanzi.Ummeli kaNtanzi, uMnuz Sipho Ramosepele, uthe ikhasimende lakhe liyayiphika leyo nombolo, lithi akuyona eyalo. IJaji uRatha Mokgoatlheng likhumbuze uRamosepele ngodaba lwenombolo, lathi uNtanzi wathi inombolo eyomuntu thizeni amaziyo. URamosepele uvumile ukuthi uNtanzi, uthe inombolo eyentombzane ayejola nayo kudala.Icala lisheshe laguqa ngenxa yokuthi uMbuso ubungenabo ofakazi abaseduze emuva kokwethulwa kobufakazi basemabhange. UMbuso uthe uzobuyisa ungoti wamaselula uLiutenant Gideon Gouws.Kulindeleke ukuthi abameli baqhubeke bapheke ngemibuzo uGouws ngobufakazi abethula obuninda abamangalelwa. Kuvunyelwane ngokuthi icala libuyele enkantolo kusasa, lingahlali namuhla ngoba uGouws uzobe engekho."
    },
    {
        "content": "AMAPHOYISA aseKZN asekhiphe incwadi egunyaza ukuboshwa kowesilisa waseMariannhill, eThekwini osolwa ngamacala okukhokhisa imali yokuvikela.Ngokusho kokhulumela amaphoyisa KwaZulu-Natal uColonel Robert Netshiunda, umsolwa uMnuz Linda Hlengwa, odume ngelikaPutin nelinye elithi Mjinja, wayeboshwe ngoJulayi 2020.UNetshiunda uthe lo msolwa oyingozi wayeboshelwe icala lokutholakala nesibhamu esingekho emthethweni nezinhlamvu.“Wadedelwa esitokisini kusalindwe imiphumela yokuhlolwa kwesibhamu. Kusuka lapho uwashaya indiva amasamanisi ambizela enkantolo ukuthi ayobhekana namacala ayebekwe wona,” kusho uNetshiunda, othe incwadi egunyaza ukuboshwa kwakhe ikhishwe yiNkantolo yeMantshi yasePinetown ngoSepthemba 9.UNetshiunda uphinde wadalula nokuthi lona wesilisa ufunelwa noxhaxha lwamacala okufuna ngoshova imali yokuvikela eMariannhill.Uthe amaphoyisa anxusa noma ngubani ongaba nolwazi ngokuthi uHlengwa ukuphi awathinte ngokushesha enombolweni ethi 08600 10111."
    },
    {
        "content": "AMAPHOYISA aKwaZulu-Natal asezinike amahora angu-72 ukuthungatha abasolwa ngokuqotha abantu abayisithupha kwalimala abane Entshele, Ezakheni, eMnambithi, ngoMsombuluko ebusuku.Ngokwesitatimende samaphoyisa, abantu abangu-12 bebehamba ngeveni emgwaqweni uHelpmekaar, ngesikhathi kuqhamuka enye imoto abebekuyo bavulela ngenhlamvu bebhekise kubo.Abesifazane abayisithupha; oneminyaka ewu-37, ababili abana-17, ona-15, oneminyaka emihlanu nonemibili baphelele endaweni yesigameko.Okhulumela amaphoyisa KwaZulu-Natal, uColonel Robert Netshiunda, uthe abesilisa ababili nabesifazane abathathu baphuthunyiswe esibhedlela ngemuva kokulimala. Owesifazane oneminyaka ewu-21 uphunyuke engenamyocu.Uthe imbangela yalokhu ayikaziwa, wanxusa abanolwazi ngabasolwa ukuthi babikele amaphoyisa aseduze noma bashayele u-08600 10111."
    },
    {
        "content": "KUTHOLAKALE inqwaba yezidakamizwa, imali, amaselula, ithelevishini nokunye ngesikhathi kugasela amaphoyisa maqede kwathula umsindo ejele laseWestville, kuleli sonto.Lo mkhankaso ubuholwa uKhomishana woMnyango wezokuHlunyeleliswa kweziMilo kuzwelonke, uMnuz Makgothi Thobakgale.Ekhuluma nabezindaba uThobakgale uthe, ukungabuyi kwabo belambatha kusho ukuthi umkhankaso ube yimpumelelo.“Phakathi kwezinto esisazitholile amaselula angaphezu kwayishumi, ama-charger, ama-router amabili, ama-cable okungafanele ngabe angaphakathi, izidakamizwa okubonakalayo ukuthi ziyadayiswa ngoba zifakwe emaphakeshaneni amancane nokunye. Lo mkhankaso siwubona ube yimpumelelo ngoba lokhu esikutholile, sikuthathile, nabatholwe nakho kuzofanele bachaze kabanzi ngakho,” kusho uThobakgale.Phakathi kwamaselula atholwe eziboshweni, bekukhona nama-smartphone.Ubalule ukuthi isiboshwa esitholwe nethelevishini, siphuciwe yona ngoba sehlulekile ukuletha imvume yokuba nethelevishini.Uthe uma benze imikhankaso efuze lena, iziboshwa ezitholwa nezinto ezingavumelekile, zibekwa amacala.“Kusuke kufanele zisichazele ukuthi ngubani ozilekelele ukuthi zingenise lezo zinto ngaphakathi ejele. Sizithathela izinyathelo, kanjalo nalabo ojele abasuke bezilekelele,” kusho uThobakgale.Uqhube wathi imvamisa bayaxoshwa emsebenzini ojele okutholakala ukuthi babandakanyeke ekungenisweni kwezinto ezingafanele ejele.Ohlangothini lweziboshwa ezitholwe nezinto ezingafanele, uthe ziye zishintshwe ziyohlaliswa engxenyeni yejele lapho okuhlala khona iziboshwa eziyingozi.“Konke lokho esikutholile esiboshweni, kubhalwa phansi kwirekhodi laso kuphinde kuvulwe icala emaphoyiseni, ngokuhamba kwesikhathi konke lokhu kuba nomthelela ongemuhle kuso,” kusho uThobakgale.Echaza ngomkhankaso uthe ubufaka phakathi amaphoyisa angaphezu kuka-200, ahlukaniswe amaqoqo angu-15, maqede agasela ezitokisini ezehlukene lapho okugcinwe khona iziboshwa ezenze amacala angena ngaphansi kuka-Medium B.Uthe imikhankaso bayayiqhuba njalo emajele ehlukene."
    },
    {
        "content": "Imindeni ikhala ngokudembesela kwamaphoyisa uma  ebikelwa ngokuduka kwamantombazane asemancane.Lokhu kushiwo imindeni yamantombazane amabili aduke ezehlakalweni ezehlukene eThekwini, ngeledlule. Umndeni kaNqobile Hlophe (13) ofunda uGrade 8 ePinetown Girls, oduke ephuma esikoleni ngoLwesihlanu, watholakala ngoMgqibelo eseshonile nokaNksz Nokubonga Ndimande (19)  ohlala eGreenwood Park, oduke ngoMsombuluko odlule, ehambe ekhaya eya edolobheni eThekwini, osafunwa, ithi ukudembesela kwamaphoyisa kunikeza izigebengu ithuba lokwenza kahle ubugebengu. UMnuz Mbuso Dladla umalume kaNokubonga Ndimande, uthe amaphoyisa athe amantombazane amancane ngokujwayelekile asuke engadukile, asuke ezihlalele namasoka.UDladla uthe njengoba u Nokubonga wabikwa ngoLwesithathu, ukuthi udukile kodwa akekho umphenyi ophenya ngokulahleka kwakhe anikezwe yena esiteshini, iGreenwood Park. Amaphoyisa ngoLwesihlanu athe azoqala aphenye ngoba elokhu ebuya. \" Angiwasoli amaphoyisa ngokucabanga kanjalo ngoba umshana wami naye bekwenzeka ahambe angabuyi aze abuye ngakusasa. Kulokhu sekuphele isonto nokuyinto angakaze ayenze,\" kusho uDladla.UMnuz Khetho Hlophe umalume kaNqobile, uthe bewumndeni bathe noma bezwa lokho abakutshelwa amaphoyisa, baphuma bazifunela ingane yabo.\"Ngisizwe ukuthi ngibuye ngibambe itoho ezimotweni ezikhokhelwa ngebanga ezilihambile. Ngifake isithombe ezinkundleni zezokuxhumana. Lolo lwazi luholele ekutheni sishayelwe ngumuntu othe uke wabona intombazane efake umfaniswano ofana nowakhe igijima ngasemgwaqweni ongenela emathuneni e-Ashley ntambama ngoLwesihlanu. Sifike kuleyo ndawo entathakusa ngoMgqibelo sathola isikhwama sakhe. Sase sishayela amaphoyisa asitshela ukuthi kunengane yesikole eshayiswe izimoto ngayizolo. Saya emakhazeni sathola ukuthi uyena,\" kusho yena.Uthe umufi ubelimele kakhulu. Umzimba udlavazekile kubonakala ukuthi ushayiswe yizimoto eziningi. Uthe amaphoyisa athe imoto yokuqala emshayisile ayimanga, kwalandela nezinye. Uqhube wathi umthetho wamahora angu-24  oshiwo ngamaphoyisa nezigebengu ziyawazi, okwenza ukuthi ziqhubeke kahle nobugebengu bazo, zazi ukuthi azikafunwa.Uthe basola ukuthi umshana wakhe uphunyulile kwabebemthumbile noma bese befikile lapho kade beya khona, kanti uzokwazi ukubaleka.UColonel Robert Netshiunda, okhulumela amaphoyisa KwaZulu-Natal, uthe kuzo zombili izigameko zokulahleka kwabesifazane akukaboshwa muntu, wathi ngeke bazi noma ziyenyuka yini izigameko zokulahleka kwabo esifundazweni, njengoba lokhu kuvezwa izibalo ezikhishwa njalo ezinyangeni ezintathu. UNksz Nokwanda Gambushe weSonke Gender Justice, KwaZulu-Natal, uthe zibukeka zanda izigameko zokuthunjwa kwabantu besifazane, abanye babo batholwa bebulelwe.\"Cishe zonke izinsuku kuWhatsApp sibikelwa ngezingane zamantombazane adukile kwesinye isikhathi abanukubeziwe. Abanye ababe besatholakala,\" kusho uNksz Gambushe.Izibalo ze-Statistics SA ezikhishwe ngoMashi kulo nyaka, ziveza ukuthi iNingizimu Afrika ilele isikhombisa ngokuba nabantu abaningi abathunjiwe emhlabeni.Ngokwalezi zibalo bangaphezu kuka-16 000 abantu abathunjwayo kuleli njalo ngonyaka, kubo u-85% ngabesifazane nezingane.Ngokusho kukaNkk Bianca Van Aswegen we-Missing Children SA kwi-website yale nhlangano, uthi zingu-77% izingane ezitholakalayo uma zilahlekile, u-23% awutholakali, wathi ulwazi abaluthola emaphoyiseni luveza ukuthi njalo emizuzwini emihlanu kulahleka ingane kuleli."
    },
    {
        "content": "IKaizer Chiefs isikuqinisekisile ukushona komdlali wayo uLuke Fleurs ngoLwesithathu ebusuku.UFleurs (24), obeyibamba emuva kuthiwa udutshulwe edunwa imoto eGoli.“Imicabango nemithandazo yethu siyibhekisa emndenini wakhe nakubangani ngalesi sikhathi esinzima. Amaphoyisa eSAPS asingethe lolu daba futhi eminye imininingwane izodalulwa ngokuhamba kwesikhathi,” kusho iKaizer Chiefs esitatimendeni.It is with a great deal of sadness that we announce that Kaizer Chiefs player, Luke Fleurs tragically lost his life last night during a hijacking incident in Johannesburg. Our thoughts and prayers are with his family and friends at this difficult time.The SAPS are handling… pic.twitter.com/4CTCiH1I41Okhulumela amaphoyisa eGauteng, uColonel Mavela Masondo uthe udutshulwe wabulawa ngaphambi eHoneydew ngabo-8.30 ebusuku.“Kubikwa ukuthi umgilwa obehamba ngeVW Golf 8 GTI ebomvu ungene egaraji likaphethroli elisekhoneni lika-14th Avenue no Hendrik Potgieter. Ngesikhathi esalinde ukusizwa ngabetha uphethroli, uhlaselwe ngabesilisa ababili abebehlomile abafike behamba ngeBMW 1 Series emhlophe. Abasolwa bakhombe umgilwa ngesibhamu bamkhipha emotweni base bemdubula kanye kwesingenhla somzimba. Omunye wabasolwa ubaleke ngemoto yomgilwa elandelwa ngabehamba naye,” kusho uMasondo ekhuluma ezindabeni zeSABC.Uthe umgilwa uphuthunyiswe esibhedlela esiseduze lapho ehlonzwe khona njengofile efika.Amaphoyisa aphenya icala lokubulala nokudunwa imoto futhi akukaboshwa muntu. Uthe ucela noma wubani onolwazi ukuthi athinte amaphoyosa.Lo mdlali ujoyine Amakhosi ngo-Okthoba ngemuva kokunqanyulwa kwenkontileka yakhe neSuperSport United.Imiyalezi yenduduzo ilokhu ingene njalo ezinkundleni zokuxhumana.UNgqongqoshe wezemiDlalo, ubuCiko namaSiko kuzwelonke, uZizi Kodwa, uthe uphathe kabi ngokuthi umuntu osemncane ufe ngenxa yobugebengu.Amaqembu ebhola iCape Town City neGolden Arrows nawo abhale eyawo imiyalezo.We are saddened to learn of the passing of Kaizer Chiefs defender Luke Fleurs. Our deepest sympathies go out to Fleurs' family, friends, and the broader South African football community during this difficult time. pic.twitter.com/KnMNZPjp2KWe are deeply saddened to hear about the passing of Kaizer Chief defender Luke Fleurs , to his family, friends and everyone @KaizerChiefs , we at Lamontville Golden Arrows send our deepest sympathy and condolences on the news of his passing. May his soul rest in peace 🕊️ pic.twitter.com/5LVJmC4dK4"
    },
    {
        "content": "ABAKWASIDLODLO bathungatha umkhondo wabasolwa ngecala lokubulala owesifazane, base becwiya  izitho zomzimba eNorthdale, eMgungundlovu.Kuthiwa kutholakale isidumbu sowesifazane ehlubulwe isikhumba ebusweni, wakopilitwa amehlo, wasikwa ikhala nezindlebe.Okhulumela amaphoyisa KwaZulu-Natal, uColonel Robert Netshiunda uziqinisekisile izindaba, wathi kunophenyo oluqhubekayo ngesehlo.“Amaphoyisa aseMountain Rise, aphenya icala lokubulala ngemva kwesigameko sokutholakala kwesidumbu sowesifazane oneminyaka engu-27 eNorthdale, ngoLwesine. Kukholakala ukuthi lo wesifazane ubelinyaziwe ebusweni,” kusho uColonel Netshiunda.I-Independent Online ike yabika ukuthi izingane ezilinganiselwa eminyakeni eyisishiyagalombili neshumi ebezidlala esitaladini, zizithele phezu kwesidumbu sowesifazane. Emva kokuthi zizithele kulesi sidumbu, abaqaphe ukuthula kule ndawo baphuthume khona bayobheka.Abaqaphe ukuthula endaweni iMi7, baphawulile ngesidumbu sowesifazane otholakale eNorthdale: “Uma ubheka indlela alinyazwe ngayo lo wesifazane kukhona ukuthi ube yisisulu ecaleni elibi. Kodwa ukuhlolwa kwesidumbu sakhe yikhona okuzocacisa ngokwenzekile kulo wesifazane,” kusho iMi7Amaphoyisa unxusa noma ngubani ongaba nolwazi, ukuze kugcine kubanjwe abenzi bobubi ukuthi afonele amaphoyisa aseMountain Rise kule nombolo ethi: 033 387 9600."
    },
    {
        "content": "Amaphoyisa aKwaZulu-Natal asephume inqina athungatha abasolwa abadubule babulala amadoda ayisithupha eMlaza, eThekwini, esigcemeni saseV6 ngoMgqibelo ebusuku.Kuthiwa abagilwa bebehleli ngaphandle emqashweni wabo bephuza ngesikhathi kutheleka amadoda angaziwa avulela ngenhlamvu.Okhulumela amaphoyisa KwaZulu-Natal, uColonel Robert Netshiunda, uthe abasolwa badlulele kumnikazi wendlu naye bamdubula nomunye obesendlini.Uthe abasolwa badubule nomunye wesilisa obesendleleni.“Bonke abagilwa abaneminyaka ephakathi kuka-20 no-40 bafele endaweni yesigameko.”Uthe imbangela yokuhlasela ibingakaziwa okwamanje.“Amaphoyisa anxusa ongaba nolwazi mayelana nesigameko nokuthi abasolwa bakuphi athinte isiteshi samaphoyisa esiseduzee noma ashayele ku-08600 10111.”"
    },
    {
        "content": "UKUQINISA isandla kwamaphoyisa ikakhulu esifundazweni i-KwaZulu-Natal uma ebhekene ngqo nezigilamkhuba ezihlalisa lubhojozi umphakathi, kwenza abantu babuyelwe yithemba empini yokulwa nobugebengu, obuwumlilo wequbula oshiya kukhalwa.Muva nje, amaphoyisa ophiko lwe-National Intervention Unit (NIU) olungagayelwa mphako, awaconsi phansi kwabaningi kuleli ngenxa yokuzinikela kwawo emsebenzini asuke ejutshelwe kuwona. Esigamekweni esisahleli emiqondweni yabaningi, esokuqothwa kwabayisishiyagalolunye abasolwa ngezenzo zobugebengu eDesai, eMariannhill ngenyanga edlule, esinconywa amalungu omphakathi kuleya ndawo.Nakuba kunjalo, akungabazeki ukuthi impi elwa bukhoma ngezibhamu kusuke kuphakathi kokufa nokuphila. Yize inhloso emaphoyiseni kuwukubopha, kodwa kwesinye isikhathi azithola sekumele aphebeze ukufa uqobo noma aphenduke ababulali ngemizuzwana nje.Akugcini lapho, ayaphoqeleka ukulalela isililo samalungu emindeni efelwe asuke ehlonza abakwabo emva kwesigameko, ngesikhathi kuqiqingwa izidumbu.Ekugcineni kulindelekile ukuthi aphile impilo ejwayelekile njengawo wonke umuntu. Ngabe amelana kanjani nale ngcindezi?Esehlakalweni sokubulawa kuka-Warrant Officer Sthembiso Mazibuko (40) obesebenza ophikweni i-NIU, odutshulwe nyakenye amaphoyisa etholene phezulu nezigebengu eNtuzuma Kwa-C, kuxoxwa nelungu lomndeni, lakuveza ukuthi ubevamise ukubatshela ukuthi ngelinye ilanga uyohamba engabuyi ekhaya. Lokhu kuwubufakazi bengcindezi nokhwantalala olubhekene namaphoyisa nsuku zonke ngenxa yomsebenzi wawo.USolwazi Bonga Chiliza owudokotela wezengqondo ngaphansi koMnyango wezeMpilo, ophinde abe yiNhloko yoMnyango emkhakheni wezifundo ezithinta ukusebenza nokuphila kwengqondo e-University of KwaZulu-Natal, uthe isifo esibizwa nge-Post- Traumatic Stress Disorder (PTSD), senzeka uma umuntu ehlelwa yisigameko esishaqisayo, esithusayo noma esiyingozi.“Imvamisa lesi simo usibona emva kwamasonto noma izinyanga ezimbalwa wehlelwe isigameko. Zintathu izimpawu ezejwayelekile esibonakala ngaso.“Ukudlala njalo kwemicabango emqondweni ngesimo esikwehlele. Ukwethuka ngendlela engajwayelekile ikakhulu uma uzwa umsindo othile, nokuzama ukugwema imicabango noma indawo okwenzeke kuyo isigameko,” kusho uChiliza.Uthe kungaleso sikhathi umuntu egcina esephuza utshwala ngezinga elingejwayelekile ukwehlisa ingcindezi, okungamholela ekwenzeni amanye amaphutha.Uveze ukuthi ukungelashwa kwaso kungagcina kumshintsha umuntu indlela ayiyo, wathi kubalulekile ukubonana nodokotela wezengqondo.Ugcizelele ukuthi avakashelwe izigaba eziyisishiyagalombili, ezinyangeni ezintathu lapho usuke welulekwa khona esimweni somqondo.Kokunye kuba nesidingo sokuthatha uhlobo lwamaphilisi olunikwayo, uma uqede isikhathi sokwelashwa kwakho uzizwa ungcono kakhulu.Uthi isikhathi esiningi abesilisa bayakugwema ukuthola lolu sizo emva kwezigameko ezithusayo, bebalekela ukubukeka njengabantekenteke okuba nomphumela ongemuhle ekusebenzeni kwengqondo.Okhulumela amaphoyisa kuzwelonke uBrigadier Athlenda Mathe uthe zikhona izinhlelo ngaphakathi zokulekelela amaphoyisa uma enengcindezi.“Kunophiko olubizwa nge-Employee Health and Wellness (EHW), olunabaluleki bezengqondo, abalekelela ngokwezenkolo nosonhlalakahle.“Emahoreni angu-48 kwenzeke isigameko, kulindeleke ukuthi obebhekene nalesi simo ahambele uhlelo olubizwa nge-debriefieng (okuwuhlelo abasuke benaba ngokwenzekile kuhlolwe nesimo sabo),“ usho kanje.Uthe uphiko lwe-EHW olukhona kuzona zonke iziteshi zamaphoyisa luhleze luvuliwe ukwamukela amalungu asuke efuna usizo.UNobhala weNyunyana yamaPhoyisa i-Police and Prisons Civil Rights Union (Popcru) KwaZulu-Natal uNksz Nthabeleng Molefe uthe bayawagqugquzela amalungu abo ukuthi azisebenzise izinsiza zokwelulekwa ngokwengqondo ukuhlangabezana nengcindezi asebenza phansi kwayo.“Aseneme ngokuthi uphiko lwe-EHW lube ngaphakathi eziteshini ngoba kuba nzima kwabanye ukunekela abantu abasebenza nabo izinkinga.“Kwesinye isikhathi usabela ukuthi bazokubuka ngenye indlela. Siyafisa ukuthi i-debriefing yenziwe abasebenza ngaphakathi eziteshini kungalindwa othile oqhamuka kwenye indawo.“Lokhu kungagwema ukuchitheka kwesikhathi amaphoyisa elinde usizo, kwesinye isikhathi amanye agcina esehamba engayenzile, kulindiwe,” usho kanje.Uthe ukungakhulumi kwamaphoyisa ngengcindezi yomsebenzi, amanye agcina esenolaka ngisho emindenini nakubathandiweyo bawo, okungaba nobungozi obukhulu.Ngokocwaningo labakwa-National Library of Medicine olwenziwe phakathi kuka-2012 no- 2022, bangu- 1, 263, 847 abantu asebeke bamukelwa ukuzokwelashelwa ukwethuka, eminyakeni eyishumi.Lokhu kubangelwa ukudutshulwa, ukushaywa, izingozi zomgwaqo nokunye. I-KwaZulu-Natal ngokwalolu cwaningo, izihola phambili."
    },
    {
        "content": "Uthembise ukujulukisa aphinde azincishe umoya izigebengu uNgqongqoshe omusha wamaPhoyisa, uMnuz Senzo Mchunu.UMchunu ulimise ngesihloko elokuthi ngeke baziwotawote izigebengu ezicabanga ukuthi ikwampunzi edla emini njengoba bezobhekana nazo besebenzisa indlakadla.Kulindeleke ukuthi namhlanje ahlangane nezikhulu zamaphoyisa ukuze aqale umsebenzi ngokushesha njengoba ebeke eqhulwini izinto ezine azogxila kuzona zisuka amadaka. Ufuna ukulwa nesihlava sokwanda kwamacala okubulala, awokudlwengula, ukwebiwa kwezimoto nokugqekezwa kwemizi.Lezi zinto zimenza angabuthi quthu ubuthongo.“Ngiyazi abantu baseNingizimu Afrika ababulali ubuthongo ngenxa yokwanda kwamacala okubulala, awokudlwengula, ukwebiwa kwezimoto kanjalo nokugqekezwa kwemizi. Noma ngingakawutholi umbiko ngebanga elihanjiwe emaphoyiseni okulwa nalawa macala kodwa ngiyazi ukuthi yizona zinto ezenza abantu bangakhululeki.” UMchunu uveze ukuthi akekho ongakhululeka uma la macala eqhubeka nokwanda.“Abantu kumele bazizwe bephephile ezweni labo. Uma lezi zinto singazilungisi, sizobe sibenzele phansi abantu.” Uphefumule kanje izolo ngesikhathi ekhuluma neziteshi zethelevishini zabezindaba ngesikhathi kufungiswa ongqongqoshe namaphini abo eKapa.UMchunu uveze ukuthi uzoqhubeka lapho kushiye khona obephethe izintambo eMnyangweni wamaPhoyisa uMnuz Bheki Cele.“Sengiwulungele lo msebenzi. Ngeke siwotawote ubugebengu, sizolwa ngqo nabo,” kusho uMchunu.Uveze ukuthi uzokwazi ukuphefumula kabanzi nangezinye izinhlelo uma esezinzile kulo mnyango.Indaba yobugebengu ngezinye zezinto ezenza abantu bakuleli bahlale benexhala.KwaZulu-Natal kuba nezehlakalo zokubulawa kwenqwaba yabantu ngesikhathi esisodwa.UCele ubewatshela amaphoyisa ukuthi angananazi futhi angafi ephethe izibhamu uma ebhekene nezigebengu evikela abantu bakuleli.UMchunu uthe bazolakha uhlelo abazosebenza ngalo lokulwa nobugebengu.Uveze nokuthi engakawuqali ngisho lo msebenzi wakhe ubese ethole umbiko ngesinye isehlakalo esithinta ukudlwengula esenzekile.“Kudinga isandla esiqinile ukulwa nobugebengu. Amaphoyisa azolwa ukuze abantu bakhululeke ezweni labo,” kusho uMchunu."
    },
    {
        "content": "Ufunge wagomela uMkhuzi wamaPhoyisa KwaZulu-Natal, wathi amaphoyisa ngeke ahlale asonge izandla, abukele abafana abancane abayizigebengu behlukumeza abantu emiphakathini.ULieutenant General Nhlanhla Mkhwanazi, uthe uma kunesidingo sebengamane banikele nangempilo yabo ukuze kuvikelwe imiphakathi.Usho kanje engxoxweni abe nayo neziko lezindaba iNewzroom Afrika.UMkhwanazi uthe laba bafana abagcwelezayo bathola uxhaso lwemali nezinye izinsiza kwizimpunyela ezingosomabhizinisi.“Ngeke sivumele ukuthi kube nesimo lapho laba bafana besabisa abantu nosomabhizinisi emiphakathini, badale udungunyane esifundazweni. Uma kunesidingo sokuthi sinikele ngempilo yethu ukuze sivikele izakhamuzi, sizokwenza lokho,” kusho uMkhwanazi.Uqhube wathi amaphoyisa awulandela njengoba unjalo umthetho uma esebenza futhi bahlonipha wonke umuntu.Uveze nokuthi izigebengu ezikhaliphile, zivele zicele umaluju uma sezibhekene namaphoyisa.“Lezo (zigebengu) ezizibona ukuthi zinesibindi futhi ziqeqeshiwe, sihlangana nazo empini,” kusho uMkhwanazi.Uveze ukuthi kunamaphoyisa alimalayo amanye abulewe enza umsebenzi wawo wokuvikela izakhamuzi.Ube eseluleka izakhamuzi ukuthi zingakuvumeli ukudukiswa abaholi bazo, ngokuthi benze izinto ezingezinhle ngesikhathi bona behleli emizini yabo benethezekile bedla u-popcorn.UMkhwanazi uthe abantu bakulesi sifundazwe kufuze ukube bafunde lukhulu ngezibhelu ezenzeka ngo-2021.Udalule nokuthi bayazibona izinto ezishowoyo nezinye eziphanyekwa ezinkundleni zokuxhumana ngabathile abasophe ukugovuza umphakathi ukuba ungene emigwaqweni ngabakushoyo.“Abanye balaba bantu ngosopolitiki abadumile abangekho nasesifundazweni (KZN) abathi uma abantu baseKZN beziphatha ngendlela ethile, akumele bagxekwe,” kusho uMkhwanazi."
    },
    {
        "content": "UMKHUZI wamaPhoyisa kuleli uGeneral Fannie Masemola, uhlabe ikhwelo emaphoyiseni ukuthi abhalisele ukuvota ngokuyisipesheli njengoba ngosuku lokhetho ezobe ejutshwe ezindaweni ezehlukene.UMasemola uthe njengoba ngokhetho lukazwelonke ngoMeyi 29, ezobe esebenzela ezindaweni ezehlukene, kubalulekile ukuthi azifake lezi zicelo zokuvota ngokuyisipesheli kwiKhomishini yezoKhetho ngoba azobe engekho ezindaweni ahlala kuzona.Kuzokhumbuleka ukuthi kulolu khetho umuntu akakwazi ukuvota lapho engahlali khona njengoba kubalula umthetho.Ukuze ukwazi ukusheshe uvote kumele ufake isicelo kwi-IEC sokuthi usheshe uvote lapho uhlala khona ngoMeyi 27 noMeyi 28. “Kubalulekile ukuthi nisebenzise ilungelo lenu lokuthi nisheshe nibhalisele ukuvota ngokuyisipesheli. Uma ungakasifaki isicelo, yisikhathi esikahle ukuthi usifake ukuze ukwazi ukuvota,” kusho uMasemola.Uyalele oKhomanda ukuthi baluleke abasebenzi ababaphethe uma kunemihlangano ukuthi babhalisele ukuvota.Ukufaka isicelo sokuvota ngokuyisipesheli kwi-IEC kuvala ngoMeyi 3. Khonamanjalo uMkhuzi wamaPhoyisa KwaZulu-Natal uLieutenant-General Nhlanhla Mkhwanazi, uveze ukuthi kuzotshalwa amaphoyisa angu-17 000 ngesikhathi sokhetho esifundazweni.UMkhwanazi uthe awekho amaphoyisa azohlaba ikhefu ngesikhathi sokhetho.Uthe ukutshalwa kwalawa maphoyisa kuzodla uR40 million.Ukhale ngokuthi kunezikhungo zokuvota abazobe beziqaphe ngelokhozi ukuze kungabi nobugebengu.Wabalula nokuthi kumele ngabe bagxila ekuphenyeni amacala abaxakile obugebengu okubalwa ukudlwengula, ukubulala namanye kodwa kudingeka bagade ukhetho. Kwenzeka lokhu nje, kusasa uMkhandlu woNgqongqoshe bezokuPhepha kuleli, bazophefumula ngamalungiselelo alolu khetho.Abazobe behola lesi sithangami kubalwa uNgqongqoshe wamaPhoyisa uMnuz Bheki Cele, owezokuVikela uNkk Thandi Modise kanjalo nowezaseKhaya uDkt Aaron Motsoaledi."
    },
    {
        "content": "KUKHISHWE izincwadi ezine ezigunyaza ukuboshwa kukaKhabo Jame Lephatsoe owayenguConstable emaphoyiseni aseWelkom ofunelwa uhide lwamacala ahlanganisa inkohlakalo nokuphulwa kwengalo yomthetho.Lo mlisa oneminyaka engu-32 ubudala ufunelwa amacala enkohlakalo, ubuqola nokuphula ingalo yomthetho ngamacala awenza kusukela ngomhla ka 11 Januwari 2018.Kuthiwa lo msolwa nozakwabo babeyobopha owesifazane owatholakala namatshe egolide, kodwa esikhundleni sokumubopha, bamsenga imali elinganiselwa ku-R300 000 eyakhokhwa isuka kwi-akhawunti yomgilwa ifakwe kwi-akhawunti ayinikezwa yilawa maphoyisa.Ngomhla ka17 Febhruwari 2019 wathatha imoto yombutho wayiboleka umngani wakhe owayishayela ehamba yedwa endaweni yaseMeloding kanti uzothola ingozi. “Ngesikhathi uLephatsoe ebizelwa endaweni lapho kwenzeke khona ingozi, wenza wengathi uyena owayeshayela. Lokhu kwaholela ekuboshweni kwakhe nomngani wakhe owahlanza iqiniso babekwa icala lokuphula ingalo yomthetho,” kusho uCaptain Stephen Thakeng okhulumela amaphoyisa aseFree State.Akagcinanga lapho ngoba ngomhla ka9 Juni 2021 lo msolwa waphinde wahlangana nalo mgilwa wathembisa ukukhipha umyeni wakhe owaboshwa ngokuba kuleli ngokungemthetho. Ngalokhu wafuna imali engango-R10 000. Wenza lokhu-nje ngoMeyi waloyo nyaka wazama ukufumbathisa umshushisi ecaleni lokudlwengula ayeliphenya.“Wanunusela umshushisi ngoR5000 ukuze kunyamalale idokodo ecaleni lokudlwengula elenzeka eWesselsbron elaliphenywa wuyena. Lapha wabekwa icala lenkohlakalo nokuphula umthetho.”Leli phoyisa lagcina limisiwe emsebenzini njengoba laliphenywa ngawo wonke amacala kanti kuthiwa akakaze alubhade enkantolo ukuze kuqulwe amacala akhe."
    },
    {
        "content": "AMAPHOYISA amabili abhekene namacala amane okubulala okuvela ukuthi ayebangenela ezindlini labo ayesuke esehlele ukubabulala.Lokhu kuvele eNkantolo eNkulu yaseThekwini izolo ngesikhathi kuvele amaphoyisa amabili abhekene namacala okubulala ngenhloso.Lawa maphoyisa asePort Shepstone ngoConstable Thanduxolo Vincent Phelago noMayendriam Collin Chetty. Kuthiwa ngo-August 22, 2022  ahlasela umufi, uMqapheli Victor Cele, ngenhloso yokumbulala.Lesi sigameko kuthiwa senzeka eGamalakhe, ePort Shepstone, kanti kuthiwa bangena ngodli endlini yakhe bangabuza lutho bamdubula.\"Bangena badubula bambulala ngaphandle kwesizathu,'' kusho umshushisi.Ngosuku olulandelayo kuthiwa adlulela phambili eMahlongwa, eMkhomazi, emzini kaNhlonipho Cyril Nzimande, naye amdubula ambulala.Kuthiwa abagcinanga ngokumbulala uNzimande kodwa bakhala bemuka nezinto zakhe. Phakathi kwazo kubalwa iselula, ibhakede elalinemali emhlophe, utshwala iSminoff Vodka, yiwashi likanokusho nesamba semali eshisiwe okuthiwe angeke sidalulwe.Ngalo lolo suku lawa maphoyisa kuthiwa adlulela eMagabheni, ngaseMgababa, ayobulala uPilayelo Sydney Buthelezi. Naye kuthiwa bamdubula bambulala.NgoSepthemba 11, 2023 eMvutshini, eMargate, bahlasela babulala ikhansela le-ANC ku-ward 99, uMnqobi Molefe, okuthiwa bamfica ehleli nonkosikazi wakhe kwakhe.Womabili agcine ekhalelwe ngamasongo kaSigonyela ngoNovemba ngonyaka owedlule. Asifaka isicelo sebheyili kodwa anqatshelwa.Kuthiwa inkantolo yakhala ngokuthi izizathu zabo zokucela ibheyili kazinaso isisindo esanele sokuthi bangadedelwa babe ngaphandle.UChetty waboshwa esemzini wakhe oseNew Heaven ngoNovemba 8. NoPhelago waboshwa esemzini wakhe oseWillow Glen.Icala liyaqhubeka namhlanje."
    },
    {
        "content": "ANGAPHEZU kwenkulungwane amaphoyisa asuka ezifundeni ezahlukene zaKwaZulu-Natal abeyingxenye yomjaho obubanjelwe ebhishi laseBlue Lagoon, eThekwini ngoLwesihlanu.Lo mjaho waminyaka yonke webanga elingu-12.5 km uhlelwa yihhovisi likakhomishana wamaphoyisa esifundzweni usuneminyaka emithathu wasungulwa. Inhloso yawo ukuhlola ezempilo nokuzivocavoca.Ngokwesitatimende samaphoyisa, lo mjaho wasungulwa ngumkhuzi wamaphoyisa ngo-2022 kanti kulo nyaka, kubonakale isibalo esiphezulu sababambe iqhaza abasuka ezinhlakeni ezahlukene zezomthetho njengamaphoyisa kahulumeni, amaphoyisa omgwaqo, ojele kanjalo namaphoyisa angaphansi kophiko lweRoad Traffic Inspectorate.“Amaphoyisa ajoyine lo mjaho ngenhloso yokuzigcina enempilo. Abawinile bathole imhlomelo kaR5000.”Umqhudelwano ubumkhulu kakhulu kwabesilisa kwazise owokuqala uConstable Thamsanqa Mbanjwa  nowesilibili uThemba Dlamini  oyiProvisioning Administration Clerk bebeshiyana ngemizuzwana. UConstable Mbanjwa osebenzela esiteshini samaphoyisa eMontclair ubhale isikhathi esingu-42.26 kwathi uDlamini osebenzela esiteshini saseShowe ebambe isikhathi sika-42.27. Umanqoba wangonyaka odlule uSergeant Petrus Ndlela wasesiteshini sasePlessislaer uthathe indawo yesithathu ngesikhathi esingu-42.47.Kwabesifazane uConstable Thabisile Thobeka Phungula osebenzela esiteshini saseDundee ubuyise isithunzi kwazise nguyena wokuqala ukudla umhlanganiso kusungulwa lo mjaho ngo-2022, walala isibili ngonyaka odlule. UConstable Phungula ushaye isikhathi esingu-55.04 uhlule uzakwabo uConstable Fanta Ngema osebenzela uphilo lwePOP eMpangeni njengoba emshiye ngemizuzwana engu-41. UConstable Future Jona fongaphansi kophiko lwePOP eThekwini uthathe indawo yesithathu ngesikhathi esingu-57.42."
    },
    {
        "content": "AYAKHALA amaqembu ezepolitiki ngokuphasiswa komthetho othinta ukuxhaswa kwamaqembu njengoba ethi uzohlomulisa i-ANC ne-DA kuphela ngasezimalini.La maqembu aveze ukuthi lo mthetho iPolitical Party Funding Act, osayinwe nguMengameli uCyril Ramaphosa kuleli sonto, uhlose ukutakula i-ANC ebhekene nezinkinga zemali.USotswebhu we-IFP uMnuz Narend Singh, uthe bahlanganyele namanye amaqembu ukuphikisa ukuphasiwa kwalo mthetho ngoba bazihambisa izethulo ngezinto ababekhala ngazo kuRamaphosa, kodwa wazishaya indiva.Uthe bahlose ukuthi noma sekuhlala iPhalamende elisha lesikhombisa ngemuva kokhetho, bazoqhubeka bawuphikise.“Singamaqembu angu-10 akhala ngendaba yalo mthetho ngoba uphasiswe sisalinde izimpendulo kuRamaphosa ngezethulo zethu. Uzohlomulisa kuphela amaqembu amakhulu okuyiwo azothola imali enkulu, amancane wona azothola imfalakahlana,” kusho uSingh.Uveze ukuthi i-ANC izothola imali ezobe ithathwe kwamanye amaqembu amancane.Kulo mthetho uRamaphosa unegunya lokubeka isikalo semali amaqembu anganikelelwa ngaso emva kokubonisana nePhalamende.Okwamanje amaqembu kumele adalule abaxhasi bawo uma esenikelelwe ngoR100 000 kuya phezulu. Ngonyaka iqembu lezepolitiki linganikelelwa ngumuntu oyedwa ngesamba sika-R15 million kuya ngaphansi ngonyaka.UMnuz Adrian Roos we-DA, uthe bayawuchitha lo mthetho ngoba i-ANC ihlose ukuzizuzisa yona ngawo.Uthe noma bezothola imali ethe xaxa kunamanye amaqembu belandela i-ANC, kodwa bayawuchitha.“Kumele amaqembu amancane abhekelelwe kangcono kungazuzi kuphela amaqembu amakhulu. UMnuz Lawson Naidoo weCouncil for the Advancement of the South African Constitution, uthe kuyashaqisa ukuthi uRamaphosa usayine lo mthetho ekubeni kukhona izikhalazo ezikhona ezivela emaqenjini ahlukene.Uthe akuzange kube nezigcawu zokuthi umphakathi uphawule ngesikhathi lo mthetho useMkhandlwini weziFundazwe ePhalamende.Okunye okuqukethwe yilo mthetho ngukuthi ufaka isigxivizo sokuthi kugunyazwe abangenela ukhetho ngokuzimela ukuthi babe yingxenye yokhetho lwezifundazwe nolukazwelonke olungoMeyi 29, 2024.Kuzokhumbuleka ukuthi phambilini abangenela ukhetho ngokuzimela bebengenela olohulumeni basekhaya kuphela.mKulolu khetho bangu-11 abazongenela ukhetho ngokuzimela."
    },
    {
        "content": "BAPHAKIWE abakhongi bamaqembu ezepolitiki abayowamela ezingxoxweni zokubumba uhulumeni wokubambisana ngoba kalikho iqembu elinqobe ngengcaca.Izwe libuya okhethweni lulazwelonke olunzima lapho bezidlana imilalala kubangwa amavoti. I-ANC yehlulekile wukuthola isibalo samavoti esanele ukuze ibuyele emandleni elokhu yawathatha ngo-1994.Isimo esikhona siphoqa ukuthi kuxoxiswane ukuze kubunjwe uhululumeni ngoba emasontweni amabili azayo kufanele kuhlale iPhalamende. Amaqembu asekhethe abakhongi bawo abazowamela ezingxoxweni ukuze kuphunywe nesisombululo.I-DA imemezele ithimba layo elinoNkk Helen Zille, Mnuz Ivan Meyer, uMnuz Alan Winde noMnuz Tony Leon. UNkk Zille unguSihalo wesigungu esiphezulu kwi-DA kanti uke waba ngumholi wayo phambilini. UMeyer unguSihlalo womkhandlu wobuholi kwi-DA naso okuyisikhundla esinamandla. UMnuz Winde unguNdunankulu waseWestern Cape. uLeon uke waba wumholi we-DA phambilini futhi uthathwa njengengwevu yeqembu.I-ANC imemezele ukuthi ithimba layo liholwa nguNobhala-Jikelele uMnuz Fikile Mbalula, ohambisana nabathile abangadalulwanga.I-IFP imemezele ukuthi ithimba layo liholwa yiPhini likaMengameli inkosi uMzamo Buthelezi. Ngaphandle kokuba yiPhini likaMengameli, inkosi uButhelezi iyilungu lePhalamende elimele i-IFP.Okhulumela i-IFP kuzwelonke uMnuz Mkhuleko Hlengwa uthe ithimba liholwa yinkosi uButhelezi akafunanga ukubadalula abanye. Umholi we-EFF uMnuz Julius Malema uthe bami ngomumo ukuxoxa namaqembu afisa ukusebenzisana nabo. Ngokwamavoti yi-ANC ehleli phezulu nakuba ishoda, ilandelwe yi-DA, endaweni yesithathu kukhona iMK evumbuke yadla abantu.Endaweni yesine kukhona i-EFF, bese kuthi i-IFP isendaweni yesihlanu."
    },
    {
        "content": "KUBE yinjabulo yodwa kubadobi bezinhlanzi baseHluhluwe abahlomule  ngezinsiza ngemuva kwesikhathi eside bekhala ngokushiwa ngaphandle emathubeni omnotho.Laba badobi abasebenzisa ichweba iSodwana Bay bahlomule ngezinsiza zokudoba ngaphansi kohlelo lwentuthuko edidiyelwe umasipala iBig Five Hlabisa.UMnuz Elliot Mthethwa ongomunye wabadobi uthe kuyabathokozisa ukutakulwa wumkhandlu iBig 5 Hlabisa onohlelo lokusiza osomabhizinisi abasebancane.“Sekunesikhathi eside sishiywa ngaphandle ezinhlelweni zokuthuthukiswa komnotho endaweni. Ngakho- ke kuyasijabulisa ukuthi abaholi basikhumbule nathi ezinhlelweni ezifana nalezi,” kusho uMthethwa.Banikizwe izinsiza zokudoba izinhlanzi, baphinde bathenjiswa namathuba okuthi bakwazi ukudayisela izitolo zaseHluhluwe nezakwaHlabisa izinhlanzi abazidobile. Lokhu kwenziwa ngenhloso yokukwandisa amathuba omsebenzi nokugqugquzela osomabhizinisi abasebancane.Imeya yaseBig 5 Hlabisa, uMnuz Comfort Khumalo, ithe isifiso somkhandlu ukuthi  kukhuliswe amabhizinisi  agxile emkhakheni wokuhweba ngezinhlanzi ngenhloso  yokuthuthukisa osomabhizinisi abasafufusa ukuze bakwazi ukuxosha ikati eziko.Ikhansela, uMnuz Sibusiso Simelane uthe kuyajabulisa ukuthi izikhalo zomphakathi wakule ndawo seziphendulekile njengoba bekuyisifiso sabo ukuthola usizo.“Okuphinde kwasijabulisa ukuvulwa kwehholo lomphakathi. Lokho kusho ukuthi kuphelile ukubamba imihlangano ngaphansi kwezihlahla nokuyinto ebathwesa ubunzima uma isimo sezulu sisibi,” kusho uSimelane."
    },
    {
        "content": "UNOBHALA Jikelele we-ANC, uMnuz Fikile Mbalula, ubona kungeke kwenze mehluko ukuhlakaza ubuholi be-ANC KwaZulu-Natal nobezifunda.UMbalula uthe into ezobasiza ukuthi bathole ukuthi yini eyenza ukuthi bengenzi kahle eKZN ngesikhathi kunokhetho lwangoMeyi.Ukusho lokhu ngesikhathi ekhuluma nabezindaba, eThekwini, izolo, lapho kuqhubeka khona umhlangano wekomiti elibhekelele ukusebenza kwansuku zonke kwi-ANC.UMbalula usho kanjena nje, kukhona amalungu eqembu agxeka ubuholi baKwaZulu-Natal ngokwahluleka ukukhankasela ukhetho olwedlule.Isolezwe lizwe ukuthi abanye abaholi bamagatsha batshele uMengameli Cyril Ramaphosa, ukuthi bafuna kuhlakazwe ubuholi besifundazwe.URamaphosa ube nomhlangano nabaholi bamagatsha esifundeni iMoses Mabhida, ngoSonto.Umholi wegatsha obehambele umhlangano, uthe bafuna ukuthi ubuholi besifundazwe nobesifunda buhlakazwe.“Silwile kakhulu emhlanganweni.  Asisabafuni laba bantu. Sihlezi sihlulwa ezinkethweni zokuchibiyela bekhona, abasisizi ngalutho uma kukhankaswa. Ngingakubeka kucace ukuthi bayahamba,” usho kanje.UMbalula yena ubehlangene namagatsha e-ANC eThekwini, ngalo iSonto.Utshele abezindaba ukuthi akekho owenze isiphakamiso sokuthi kuhlakazwe ubuholi besifundazwe noma obezifunda.UMbalula uthe abajahile ukuhlakaza ubuholi.“Mhlawumbe bakhona abakujahile lokho, kodwa thina asizile lapha ukuzohlakaza ubuholi. Thina into esiyijahile ukuthola ukuthi iziphi izinto ezaholela ekutheni sihlulwe okhethweni. Ayikho into ongayakha ngokuhlakaza ubuholi. Ziningi izinto esingazenza ukwakha kabusha i-ANC KwaZulu-Natal. Into ebalulekile ukuthi sazi ukuthi kungani abantu bengasivotelanga, nokuthi kungani abantu bengaphumanga ngobuningi.”UMbalula uthe kubashayile kakhulu KwaZulu-Natal ukuvela kweqembu eliholwa owayengumengameli, uMnuz Jacob Zuma, i-MK.“IKwaZulu-Natal iyona eyaba nesibalo esiphezulu sabantu abaphuma bayovota. Ngicabanga ukuthi u-58.2% wabantu abavota lapha KwaZulu-Natal. Kodwa iqiniso ukuthi labo bantu bavotela uZuma. Kufanele sikubuke ukuthi kusho ukuthini lokho.”UMbalula uthe bazimisele ukwakha kabusha izinhlaka zeqembu, wathi bazokhetha ubuholi besikhashana emagatsheni asale engenabuholi ngenxa yokuhlubuka kwabantu okwenzeke ngaphambi kokhetho.Ikomiti elibhekelele ukusebenza kwansuku zonke kwi-ANC luphothule uhambo lwalo laKwaZulu-Natal izolo, lapho lihlangane khona nobuholi besifundazwe. "
    },
    {
        "content": "OBEYIMEYA yeTheku, uMnuz uMxolisi Kaunda, uthi akaxoshwanga esikhundleni ngoba eyisehluleki kodwa i-ANC ibone kufanele ayoyisebenzela kwenye indawo.UKaunda, obekhuluma esithangamini sabezindaba izolo, uphawule kabanzi ngokuxoshwa kwakhe esikhundleni wakhonjwa ePhalamende eCape Town.UMkhandlu weTheku usezandleni ze-ANC ewuphethe ngokubambisana neNFP emuva kokuthi engabanga khona onqoba ingcaca okhethweni. Kusabalele amahlebezi okuthi kungase kujutshwe uMnuz uCyril Xaba, obeyilungu lePhalamende, azovala isikhala sikaKaunda.Ukuchithwa kukaKaunda kumenyezelwe ngoLwesithathu ntambama futhi kuvela nje kumatasa ezweni kuzanywa ukubumba uhulumeni.UKaunda ubebukeka engadangele, eshaya amancoko ebhuqa nangakho ukukhishwa kwakhe esikhundleni. Uthe yena wenze konke okusemandleni ukuthi iTheku libe yindawo engcono kakhulu. Uthe ngesikhathi etshelwa ngokukhishwa kwakhe, ayiphathwanga eyokwehluleka le eshiwo ngabantu.“Uma ujutshwa kwi-ANC awubuzi ukuthi kungani bekhethe wena, ngokunjalo noma usukhishwa ukhonjwa kwenye indawo ngeke ubuze. Yisinqumo engisemukele kahle njengoba ngihlala ngenza nakwezinye. Ngeke ngibaphendule abathi ngiyisehluleki kodwa umsebenzi wami uzozikhulumela,’’ kusho uKaunda.Uthe uyakholelwa ekutheni i-ANC isebenzise ubuhlakani bayo ngendlela efanele ngesikhathi yenza isinqumo. Uthe ukholwa wukuthi imbone njengomuntu ofanele ukuyolekelela esikhundleni ajutshwe kusona.Uthe ukungcola kweTheku lokhu okukhalwa ngakho kungcono kakhulu manje. Uthe balenyusile izinga lokuhlanza idolobha baze bafinyelela nasezindaweni ezisemakhaya.Uthe uyawazi amahemuhemu abhokile, athi angase ashiye kwi-ANC aye kwenye indawo. Uthe amampunge akhulunywa ngabantu abangazi ukuthi bathini.Uthe wazijoyinela yena i-ANC ngokuthanda kwakhe, uyayiqonda kahle ukuthi isebenza kanjani. Uthe bekunozinzo eThekwini ngesikhathi sakhe, akufani nabanye omasipala okuhlala kuketulwa izimeya kufakwe ezinye inyanga nenyanga.Uthe uzishaya isifuba ngokuthi umasipala uphethwe kahle futhi basebenze kakhulu belwa nenkohlakalo ebidla lubi emkhandlwini.Ubuye wathi usebenze kakhulu elungisa udaba lokushoda kwamanzi eThekwini. Kulindeleke ukuthi i-ANC ikhombe imeya entsha ezovala isikhala sikaKaunda."
    },
    {
        "content": "Ngeke ngisule esikhundleni sami sokuba nguNgqongqoshe weMfundo ePhakeme nokuQeqesha ngenxa yezinkinga zeNational Students’ Financial Aid Scheme (NSFAS). Lokhu kushiwo nguDkt Blade Nzimande, othe lawo maqembu ezepolitiki amfuna ehambile kumele azi ukuthi akayi ndawo. UNzimande obekhuluma nabezindaba izolo, eTshwane, ngokuzokwenzeka kulandela ukuhlakazwa kwebhodi lalesi sikhwama, uthe uyazi amaqembu afana ne-DA, EFF, Umkhonto weSizwe Party namanye, amfuna ehambile.“Ngibonga ukuthi angiqashiwe ibona. Ngizosulelani? Ngisule ekubeni ngikhulise imali esikhwameni iNSFAS. Badlala ipolitiki uma bethi angihambe, angikhethwanga ibona. Ngelanga okuyophatha ngayo i-DA ngiyosula. Angiyi ndawo ngoba asikho isidingo sokuthi ngisule ngenxa yokuthi i-DA namanye amaqembu athi angihambe.” Usho lokhu nje, la maqembu athi akahambe ngoba usehlulekile.UNzimande wehlise amaphaphu kulabo abacabanga ukuthi ngeke bayithole imihlomulo yabo ngoba sekuhlakazwe ibhodi.“Kukhona abangabazayo ukuthi njengoba sekuhlakazwe ibhodi, ngabe imali yabo basazoyithola yini. Ngifuna ukuqinisekisa izitshudeni nabantu bakuleli ukuthi yonke imihlomulo izokhokhwa. Nabahlinzeka ngezindawo zokuhlala bazokhokhelwa njengoba kuhleliwe. Sihlakaze ibhodi ngoba silungisa izinto, akukho okuzoshintsha, sizoqhubeka njengoba sihlelile,” kusho uNzimande."
    },
    {
        "content": "AMAQEMBU aphikisayo axwayise iMeya yeTheku entsha, uMnuz Cyril Xaba, ngomsebenzi omkhulu oyihlalele.Athe izinkinga ezibhekene nomasipala azimfuni umuntu owande ngomlomo, athi kufuneka umuntu ozogxila ekwenzeni umsebenzi.UXaba uqokwe emhlanganweni womkhandlu oyisipesheli obungoLwesithathu.Emva kokuqokwa, uXaba wenze izethembiso ezinqala wathi uzobeka phambili ukulungisa ingqalasizinda yamanzi neyokuthuthwa kwendle bese elwa nenkohlakalo.Ohola iDA kuMasipala waseThekwini, uMnuz Thabani Mthethwa, uthe yize bekwemukela ukuqokwa kukaXaba kodwa ababoni kuzokwenza umehluko otheni.“Simuzwe esenza izethembiso eziningi. Iqiniso ukuthi ukushintshwa kwemeya angeke kuziqede izinkinga ezikhungethe umasipala. Iqiniso ukuthi uXaba uzophatha umasipala obhekene nenkinga yamanzi nogesi, ingqalasizinda engekho ezingeni nezikhulu ezingathathelwa izinyathelo.”UMthethwa uthe bazoqhubeka nokuqapha ukusebenza kwemali yomkhandlu.Ohola i-IFP kuwo lo masipala, uMnuz Mdu Nkosi, uthe bazogada ukuthi uXaba uyazifeza yini izethembiso azenzile.“Siyakwemukela ukuqokwa kwakhe, siyazibophezela ekutheni sizosebenzisana naye. Kunezinto azishilo esizithandayo njengalena yokuthi uzolwa nenkohlakalo. Singajabula uma ingenzeka leyo.”Ohola i-EFF, uMnuz Themba Mvubu, uthe abamethembi uXaba.“Umlomo uyayithenga imoto, wenze izethembiso eziningi kodwa thina sifuna ukumbona enza izinto zenzeke. Iqiniso ukuthi naseqenjini lakhe abamethembi. Ngesikhathi eqokwa, iningi lamakhansela e-ANC livele laculela phansi, kwanesibhocobhoco.”I-EFF ike yabambisana ne-ANC kulo mkhandlu kodwa umshado wabo waphela kabuhlungu njengoba i-ANC yakhipha uMvubu kwesokuba usihlalo wekomiti lezokuhlaliswa kwabantu.UMvubu uthe bazoqhubeka nokuba yiqembu eliphikisayo, wathi abafune lutho oluzobahlanganisa namaqembu aphethe ngokubambisana uhulumeni kazwelonke nowaKwaZulu-Natal.Ohola i-ActionSA kulo mkhandlu, uMnuz Zwakele Mncwango, uthe bebefuna ukuthi isikhundla sithathwe yikhansela leqembu eliphikisayo.I-ActionSA ibiphakamise igama likaMthethwa onqabile ukungenela umbango wesikhundla sobumeya, wakhala ngokuthi abe-ActionSA abazange bakhulume naye ngaphambi kokuphakamisa igama lakhe.“Thina besibona kuyithuba lokuthi i-ANC siyiphuce umasipala, kuphathe amaqembu aphikisayo.”I-ANC ithe iyakwemukela ukuqokwa kukaXaba.Okhulumela leli qembu KwaZulu-Natal, uMnuz Mafika Mndebele, uthe abantu baseThekwini bazothola izidingo ezibafanele.Uthe uXaba unamava afanele njengoba eseke waba uMphathiswa woMnyango wezoLimo, waphinde waba yilungu lePhalamende."
    },
    {
        "content": "ABHEKENE nomqansa amaqembu angenele ukhetho lukazwelonke ngoMeyi 29, 2024 KwaZulu-Natal njengoba kudingeka ukuthi athole amavoti abalelwa ku-43 000 kuya phezulu ukuze athole izihlalo esiShayamthetho sesifundazwe.Njengoba ohlwini lokuvota bengu-5.7 million esifundazweni ababhalisele ukuvota, uma bephuma ngothi lwabo ukuyovota lokhu kuyosho ukuthi sizonyuka kakhulu isibalo samavoti azodingeka njengoba engafinyelela nangaphezu kuka-50 000.Lokhu kuvezwe yisikhulu sekhomishini yezokhetho esifundazweni i-Independent Electoral Commission uNkk Ntomb’futhi Masinga, obekhuluma emcimbini weSanef izolo eThekwini.Uthe kuzwelonke kuzoba ngumqansa kakhulu ngoba cishe kudingeka amavoti abalelwa ku-80 000 ukuze uthole isihlalo.UNkk Masinga ungathekise ngokuthi uma kuvota u-60% wababhalisile esifundazweni, kuzodingeka ukuthi umuntu athole amavoti asuka ku-43 000 kuya phezulu. Lesi sibalo sifaka ngisho noyedwa ongenele ukhetho ngokuzimela eKZN.“Uma sanda isibalo sabavoti lokho kuyosho ukuthi siyanda nesibalo samavoti adingekayo ukuze uthole isihlalo. “Uma sehla isibalo sabavoti sizokwehla nesibalo samavoti adingekayo ukuze uthole isihlalo,” kusho uNkk Masinga.Ezweni lonke bangu-12 abangenela ukhetho ngokuzimela njengoba kuzobe kuqala ukuthi kulolu khetho babe yingxenye yalolu khetho.UNkk Masinga uthe abalelwa ku-33 amaqembu azongenela ukhetho esifundazweni.Uveze nokuthi uma kwenzeka kuvuleka isikhala ePhalamende likazwelonke ngeke kube nokhetho lokuchibiyela njengoba kwenzeka, kodwa kuyofakwa igama lobelandela ngamavoti.Uveze ukuthi ngesonto elizayo kuzoba nomcimbi wokusayinwa kwesibopho kwamaqembu azongenela ukhetho ukuthi azohlonipha imigomo yalo.Lo mcimbi uzoba se-Inkosi AlbertLuthuli International Convention Centre eThekwini ngo-Ephreli 17. Uveze ukuthi azikho izindawo ezingo-alubhadwa abangakwazi ukufinyelela kuzona esifundazweni.“Asiboni ukuthi kungafika esimweni sokuthi endaweni ethile size sithi sizohamba namasosha ukuya khona ngoba singakwazi ukungena.“Sisebenzisana namaphoyisa nophiko lwezokuphepha esifundazweni olufaka namaqembu ahlukene ezepolitiki,” esho. Uthinte nodaba okuhlale kugxekwa ngalo ikhomishini lokuqasha othisha abangamalungu eSadtu.I-EFF isanda kukhala ngokuthi ayifuni kuqashwe amalungu ale nyunyana ngoba idlelana ne-ANC. “Awukho umthetho othi umuntu okwinyunyana akaqashwa ukusebenza ngesikhathi sokuvota. “Abangavumelekile yilabo abanezikhundla kwinyunyana kanti asikwazi ukubashiya ngaphandle othisha ngoba bewuSadtu.“Sinalo uhlelo namaqembu ahlukene ne-EFF eyingxenye yalo lokuthi siwanike uhlu ukuze afake isikhalazo ngabasuke beqashiwe, kuphetha uNkk Masinga. "
    },
    {
        "content": "AKHALA ngokunganakwa amanesi angaqashiwe osekuphele isonto eqhinqe ngaphandle kwebhilidi loMnyango wezeMpilo iNatalia, eMgungundlovu.Ngokuthola kweSolezwe, amanesi alinganiselwa ku-150, asuka ezindaweni ezehlukene KwaZulu-Natal ankanise kule ndawo.Lilandisa ngodaba elinye lawo, uNksz Slindile Ndlovu, lithe baneminyaka engaphezu kweyishumi bathola iziqu kodwa lutho umsebenzi.“Mina nje, ngigogoda ngo-2013, ngaqala ngafaka izicelo zomsebenzi njalo uma kuphume izikhangisi kodwa namanje angikaze ngiqashwe,” kusho uNksz Ndlovu.Uqhube wathi abanye ozakwabo, abaqhinqe nabo, bagogoda ngo-2007.Udalule ukuthi iningi labo njengoba lihleli ngaphandle kwebhilidi lowezempilo, lalikhona kulabo ababelinganiselwa ku-8000 abavele bagcwalisa inkundla yezemidlalo, behambise izicelo zabo esibhedlela iNkosi Albert Luthuli, eThekwini ngo-2018.Ngaleso sikhathi umnyango wawukhangise izikhala ezingu-100 kuphela.Uphinde wathi babekhona futhi kulabo ababeyofaka izicelo eminyakeni edlule, kuzovulwa isibhedlela iDkt Pixley Ka Isaka Seme Memorial, KwaMashu.Wenze izinsolo zokuthi ziyadayiswa izikhala.“Sine-group kaWhatsapp yamanesi angaqashiwe lapho esixoxa khona ngodaba lwethu. Sesize sajwayelana, sibaningi. Kukhona abaveze ukuthi sebeqashiwe kodwa bagwaza ngemali enguR35 000 ukuze baqashwe,” kusho uNksz Ndlovu.Uthe babatshela ukuthi izikhulu ezigwazelwa ngale mali zikhona ngaphakathi kuleli bhilidi abaqhinqe ngaphandle kwalo.“Asinawo uR35 000 wokugwaza kodwa umsebenzi siyawudinga, sicela ukuqashwa,” usho kanje.Uthe ngoMsombuluko kukhona isikhulu esiphume ngaphakathi sabatshela ukuthi asikho isabelomali sokuthi baqashwe.Wathi banombuzo wokuthi sisuke sesivelaphi esokuqasha abagwazayo.Uthe bazoqhubeka nokuqhinqa ngaphandle kwaleli bhilidi kuze kuba bachazelwa into ezwakalayo maqondana nokungaqashwa kwabo.Okhulumela uMnyango wezeMpilo KwaZulu-Natal, uMnuz Ntokozo Maphisa, uthe \"Umnyango ufisa ukukubalula ukuthi zikhona izikhangiso zabahlengikazi nabahlengi ezikhishiwe, bayanxuswa  labo abenesifiso sokufaka izicelo zokuqashwa ukuba babheke kwi-website yomnyango.Uqhube wathi odabeni lwezinsolo zokugwazisa, umnyango unxusa ukuba labo abanobufakazi balokhu ukuba bavule amacala emaphoyiseni bese beletha ubufakazi ukuze umnyango uphenye."
    },
    {
        "content": "Ukusoka akukhona okwabafana kuphela, amadoda amadala okuyiwona aseya ocansini asengasoka. Lokhu kushiwo uMnuz Phakamani Ndlovu wePhakamani Empowerment egqugquzela ukuthi abesilisa basoke. Uthe abafana abancane abaneminyaka engaphansi kuka-15 kuhle ukuthi basoke kodwa iqiniso ukuthi bona basuke bengakaqali ukuya ocansini. “Abesilisa esibadinga kakhulu abeneminyaka ephakathi kuka-15 kuya ku-29, okuyibona abasuke sebeqale ukuya ocansini, abasengcupheni yokuthola izifo zocansi kuzo okubalwa neHIV,\"  kusho uNdlovu.Uthe abantu abakule minyaka bavamise ukuba nezaba zokuthi kungani bangayi kosoka. “Izaba ababa nazo ukuthi bayasebenza ngeke bakwazi ukulova emsebenzini, abanye bayafunda ngeke bakwazi ukulova esikoleni, kanti abanye babona sengathi amasonto ayisithupha okuyisikhathi esilindwayo ngaphambi kokuthi uye ocansini uma kade usokile side ngokungabekezeleki,” kusho uNdlovu. UDkt Khumbulani Moyo weRigth to Care, uthe ucwaningo olwenziwe yiHuman Sciences Research Council, i-Sixth SA National HIV Prevalence, Incidence, and Behavior Survey,  olushicilelwe  ngo-2022, luveze ukuthi ukuthi cishe u-50% wabesilisa baseNingizimu Afrika abaneminyaka engu-15 kuya ku-24, abasokwe ezikhungweni zezempilo.“Sinxusa amadoda amadala ukuthi asoke. Ungasoka noma uneminyaka emingaki, ungabi sengcupheni okutheleleka nge-HIV,\" kusho  uDkt Moyo.Lezi zinhlangano zithe okunye okuyinkolelo ukuthi ukusoka kwenziwa ebusika. UNdlovu uthe isilonda sipholiswa indlela umuntu asinakekela ngayo, akuhlangene nokuthi isiphi isikhathi sonyaka.\"Ukusoka kwenziwa nganoma iyisiphi isikhathi sonyaka bese uyasinakelela sizophola ngesikhathi esilinganayo nalesi esiphola ngaso nasebusika. Into eyenza ukuthi sikugqugquzele ukuthi abesilisa baye kosoka ngalesi sikhathi ukuthi abafundi basuke bevalile okubanikeza ithuba elihle lokuthi bayosoka,\" kusho yena.Uthe abanye abantu bathoba isilonda ngamanzi anosawoti, bagcobe uvaselina okuyikhona okubhibhisa isilonda.Uthe kule nyanga bakhuthaza kakhulu ukuthi kuphume abesilisa abaneminyaka ephakathi kuka-15 kuya-29.UDkt Moyo uthe: \"Ubusika buyisikhathi esinabantu abaningi abasoka ngaso eNingizimu Afrika, amathimba ethu eGauteng, Free State, Eastern Cape, Western Cape, Limpopo, Mpumalanga, North West naKwaZulu-Natal asuke emi ngomumo ukuze asoke abesilisa mahhala.“"
    },
    {
        "content": "Iyaqhubeka nokuxoxisana namaqembu ahlukene ezepolitiki i-ANC njengoba eseyisishiyagalolunye azibophezele ukuba ingxenye yokwakhiwa kukahulumeni wobumbano.NgoMgqibelo iRise Mzansi ikhiphe isitatimende isho ukuthi ingenile. Ilandele eduzane i-United Democratic Movement (UDM) ejoyine ngoLwesihlanu.Amanye amaqembu akwiGovernment of National Unity (GNU) yi-ANC, DA, Patriotic Alliance (PA), IFP, PAC, Good Party neFreedom Front Plus.Kwenzeka lokhu nje, amehlo athe njo kuMengameli Cyril Ramaphosa ukuba abumbe bese emezela iKhabhinethi yakhe.NasePhalamende bebengakamenyezelwa abazoba osihlalo bamakomiti abhekele ukusebenza kweminyango ehlukene.Esitatimendeni iRise Mzansi ithe isinqumo sithathwe ngoLwesihlanu ebusuku ubuholi bayo emuva kwezingxoxo namaqembu ehlukene kuhlanganisa ne-ANC.Leli qembu lithi kuhle ukuba ingxenye kahulumeni wobumbano ukuze kufezekiswe izinto abazithembisa abavoti ngesikhathi bekhankasa."
    },
    {
        "content": "UMasipala weTheku unxenxa abasemkhakheni wezincwadi nabasemkhakheni wobuciko ukuba babhalisele ukuba yingxenye yombukiso  i-Articulate Africa Art and Book Fair ozoba e-Inkosi Albert Luthuli International Convention Centre (ICC), eThekwini.Lo mbukiso uzoba yizinsuku ezine, kulindeleke ukuthi uqale ngo-Ephreli 24 kuze kube u-Ephreli 27, nonyaka. Ngokwesitatimende sikamasipala esithunyelwe abezindaba, kumenywa ababhali, abashicileli, abemfashini, abenza ubucwebe nabanye ukuthi babhalise ukuba bazobukisa ngomsebenzi wabo.Ukubhalisela ukubekisa indawo yokubukisa ngomsebenzi wakho kuvalwa ngoMashi 28, 2024. I-Articulate Africa ingezinye zezinhlelo zikaMasipala weTheku oluhlanganisa ubuciko, ukufunda, amasiko nomculo ukuthuthukisa imikhakha eyehlukene yendima yezobuciko. Amafomu okubhalisela ukubekisa isikhala sokukhangisa ngomsebenzi wakho atholakala kwi-website kamasipala kanti angatholakala nangokuwacela kwi-email ethi [email protected]. Ngolunye ulwazi ngokubhalisela ukuba yinxenye yalolu hlelo kungathintwa u-031 311 2494 noma i-email ethi [email protected]. "
    },
    {
        "content": "nguMoyomuhle Maphanga waseRumana MahomedKulula ukubhala incwadi yefa futhi kulula ukuqinisekisa ukuthi isayinwe ngokusemthethweni, okungelula ukuqinisekisa ukuthi konke okubhalwe encwadini yefa kuyenzeka.Empeleni akulungile ukuqala ngokubhala incwadi yefa. Phela incwadi yefa yisigaba sokugcina sokuhlela konke onakho, iphinde ibe ingxenye yokuhlela izimali zakho. Konke lokhu kufanele kulandelane ngendlela efanele, ukuze ugweme izinkinga.Yisiphi isinyathelo sokuqala ongasithatha ukuze impilo yakho ihleleke? Qala ngokubhala konke nakho, yilokho ofuna ukuba nakho, uzibuze ukuthi ufuna ukwenzani ngesikhathi usaphila nokuthi ufuna kwenzekeni mhla usungasekho. Zibuze ukuthi ufisani, uzokwenza kanjani lokho, nokuthi imali yokukwenza izovelaphi. Zibuze ukuthi yini ezokwenzeka ngezinto zakho mhla usungasekho emhlabeni.Emva kwalokho usungahlala phansi uzibuze ukuthi: Uma ngihamba emhlabeni manje, ngubani okufanele athole okuthile kulokhu enginakho? Kulapho- ke usungaqala khona ucabange ukuthi incwadi yakho yefa izothini. Lo mbuzo kufanele uzibuze wona njalo emva kweminyaka emibili okungenani, kodwa kungaba ngaphansi kweminyaka emibili uma kunoshintsho olukhulu empilweni yakho. Ushintsho kungaba umshado, ukuzalwa kwengane noma umzukulu, ukushona kwelunga lo mndeni wakho, ukuthengwa kwendlu, nokunye.ENingizimu Afrika sinelungelo lokwaba izinto zethu encwadini yefa ngendlela esifisa ngayo, kodwa lokhu kunezingqinamba. Akusizi ukwaba ifa ngendlela ofisa ngayo ekubeni kunemali encane efeni lakho yokukhokhela izikweletu zakho (zihlangene ne ntela) kanye nezindleko. Lokhu kusho ukuthi umabi wefa kufanele akhethe okukodwa ezintweni ezimbili: izindlalifa kufanele zifake imali efeni ukuze zizuze imoto, yindlu nokunye okuyifa okushiyile, noma amafa owashiyile kufanele adayiswe ukuze kuhlangane imali eyanele yokukhokhela izikweletu nezindleko zakho.Indlela oshade ngayo nayo ibalulekile. Uma ushade umshado ohlanganisa amafa, uhhafu wefa ungowakho, okusho ukuthi awukwazi ukucaza omunye uhhafu ngendlela othanda ngayo. Umaushade umshado ohlukanisa amafa kodwa othi lokho enizokuthola nishadile ngokwenu nobabili, lokho enikuthole nobabili kuzocazwa kuqala ngaphambi kokuthi kwabiwe okubhalwe encwadini yefa.Abashadikazi (nabahlalisene) kufanele bahlale bazi ukuthi uma kushona oyedwa, lowo osele uyakwazi ukufaka isicelo sokuthola izinto zalowo oshonile ngaphansi komthetho iMaintenance of Surviving Spouses Act. Lokhu kwenzeka esimeni lapho ophilayo esele nemali encane noma  engakwazi ukuzinakekela.Okusempeshenini yakho noma okusesikhwameni sakho somhlala phansi, iprovident fund, kwabiwa ngokulandela iPension Funds Act. Ungabaqoka abantu okufanele imali iye kubona, kodwa ababhekelele isikhwama sempesheni ababoshiwe yilokho okubhale phansi.Uma ubabhalile okufanele bahlomule ngezimali zakho zenqubo mgomo yempilo neminye imishwalense, asikho isidingo sokubhala ngalesi sinqumo encwadini yakho yefa. Umshwalense uzokhokhela labo ababhalwe phansi.Uma abazali noma ogogo nomkhulu benze iskhwama sokwethemba, phecelezi iTrust, la begcine khona izinto ezibalulekile, njenge ndlu, izimoto nomunye umcebo, awukwazi ukufaka lezi zinto encwadini yakho yefa. Ngisho noma ngabe unesabelo kuzona.Mayelana nezinto okwazi ukuphisana ngazo, incwadi yakho yefa iyona ezokukhulumela uma ungasekho. Yingakho kubalulekile ukuthi ibhalwe kahle, icace, kungabikho okudidayo kuyo.Ngisho ukufakwa kokhefana endaweni engafanele kungaba yinkinga. Inkantolo ayikwazi ukubheka okunye ngaphandle kwalokho okubhale encwadini yakho yefa. Kubalulekile ukubhala amagama ngendlela efanele encwadeni yefa lakho, ngoba uma engabiziwe ngendlela efanele kungabhedisa izinhlelo zakho.Kubalulekile ukuthi uqoke umuntu ozobhekelela izindaba zefa lakho. Uma engekho oqokiwe, uMaster weNkantolo enkulu uzoziqokela umuntu ozobhekelela amafa akho emva kokuxoxisana nezinhlaka ezithintekayo. Lokhu kuthatha isikhathi kanti isikhathi siyimali. Umuntu ozokwengamela amafa akho kufanele aqokwe wuMaster ngaphandle uma lowo muntu engakwazi ukwengamela amafa.Ukuhlela amafa akho nokubhala incwadi yefa, yisona sinyathelo esingayidli imali eningi. Thola isazi esizokusisa ukuhlela izinto zakho, wazi ukuthi uzokhokha imali encane.Eminyakeni eyishumi (10) edlule, iJaji lenkantolo yokudluliswa kwamacala, uLeach lathi: “Kuyamangaza njalo ukuthi abantu abaningi bathatha usizo kulabo abangazi lutho ngokubhalwa kwencwadi yefa. Le ncwadi ingenye yezincwadi ezibalulekile ukuthi umuntu ayisayine.”IJaji uWeiner naye wenkantolo yokudluliswa kwamacala, wacaphuna kwinkulumo ka-Ambrose Pierce: “Ukufa akukona umphela ndawo. Kusala umbango wefa, oliwa ngezomthetho.”Yenza isiqiniseko sokuthi incwadi yakho yefa ayiqali umbango ozogcina enkantolo, kodwa kube incwadi ecacile engenaso isidingo sokuya enkantolo.Uyisayina kanjani incwadi yefa ngokusemthethweni.• ENingizimu Afrika, incwadi yefa kufanele isayinwe ephepheni. Kungaba yiphepha elibhalwe ngesandla noma elishicilelwe ngomshini, kodwa kungcono uma lishicilelwe ngomshini.• Umnikazi wefa kufanele asayine ezansi kwalo lonke ikhasi lencwadi yefa. Ekhasini lokugcina lencwadi yefa, kufanele asayine ngezansi komusho wokugcina.• Kufanele asayine phambi kofakazi ababili okufanele babe neminyaka engaphezu kweyi-14, abazokwazi nokuya enkantolo bayokwethula ubufakazi uma kunesidingo.• Ofakazi nabo kufanele basayine ekhasini lokugcina (kodwa kuyagqugquzelwa ukuba basayine wonke amakhasi).• Ofakazi kufanele babe khona uma kusayina umnikazi wefa, nabo basayine phambi kwakhe. • Ofakazi abavumelekile ukuhlomula efeni nokuthi kube yibona abalicazayo noma ababhekelela izindaba ezithinta ifa kodwa lokhu akuyenzi incwadi yefa ingabi semthethweni.• Uma umnikazi wefa engakwazi ukusayina, ngenxa yokukhubazeka, ukugula, nokuthi akafundile, kufanele kutholakale usizo longoti bezamafa. Umnikazi wefa uzokwazi ukwenza uphawu oluthile noma omunye umuntu angamsayinela, lokhu kufanele kugunyazwe wukhomishana onelungelo lokwenza izitatimende ezifungelwe.FUNDA kabanzi ngencwadi yefa ngokucindezela le link:https://www.fisa.net.za/wills/ "
    },
    {
        "content": "ASIKEZUKUBUYELA oLundi isiShayamthetho saKwaZulu-Natal okwamanje. UNdunankulu waKwaZulu-Natal, uMnuz Thami Ntuli, uthe udaba lokususwa kwesiShayamthetho eMgungundlovu, lusazoqale luxoxwe amaqembu aphethe ngokubambisana uhulumeni wesifundazwe.Ukusho lokhu ngesikhathi ekhuluma nabezindaba emva kokwethula ikhabhinethi lakhe eSilweni uMisuzulu kaZwelithini, oLundi, izolo.IsiShayamthetho sathutha oLundi ngesikhathi i-IFP iphuma emandleni KwaZulu-Natal.Kuyiwe okhethweni amaqembu ehlukene phakathi ngokubuyela kwesiShayamthetho oLundi.Amanye amaqembu okukhona kuwo i-IFP, abekhala ngokuthi uhulumeni umosha imali enkulu eqasha izakhiwo eMgungundlovu ekubeni kukhona isakhiwo esingasebenzi oLundi.Amanye amaqembu okukhona kuwo i-ANC abengafuni nokuyizwa eyokuthutha kwesiShayamthetho, ekhala ngokuthi kunezinhlelo zezigidi zamaRandi zokwakha isakhiwo sawo khona eMgungundlovu.Manje la maqembu asebusa ngokubambisana, kuzofanele axoxe ngalolu daba.“Ngiyazi ukuthi sekuzokuba nemibuzo yokuthi ngabe ukuza kwethu lapha kusho ukuthi isiShayamthetho siyabuya. Angikusho ukuthi ukuza kwethu lapha akuhlangene nokubuya kwesiShayamthetho. Njengoba sasishilo nasekuqaleni, lolu daba kufanele luxoxwe. Akufanele silushalazele.”UNtuli uthe kubajabulisile ukuba esiShayamthetho esakhiwa umsunguli we-IFP, iNkosi Mangosuthu Buthelezi.“UButhelezi wayengundunankulu kaZulu. Uyena owayehola uhulumeni waKwaZulu, wayehlala kulesi sihlalo engihlezi kuso namhlanje. Ukuza kwethu lapha kusho khona ukuthi asiwabukeli phansi amagalelo alabo abaphatha ngaphambi kwethu.”UNtuli uthe iSilo sibayalele ukuba babumbane.Uhulumeni waKwaZulu-Natal uphethwe ngokubambisana amaqembu amane, i-IFP, ANC, DA neNFP.“Umyalezo weSilo ushumayele ukuthula nobumbano. Umyalezo weSilo ukhuthaze ukuba sisebenze ngobuqotho. Ngingasho ukuthi iSilo sisamukele kahle.“Bekubalulekile kithina ukuba sizozethula ngoba siyazi ukuthi lapha KwaZulu-Natal kubusa iSilo. Lapha besizokwethula izinhlelo zethu zokuthuthukisa abantu baKwaZulu-Natal.\"UNtuli uthe bazoxhumana nezinye izinhlaka zomphakathi.“Lesi bekuyisiqalo nje, sisazoxhumana namakhosi, nezinhlangano ezilwela amalungelo abantu. Siyazi ukuthi kufanele sisebenzisane nezinye izinhlaka ukuze sizokwazi ukuthuthukisa iKwaZulu-Natal.”UNtuli uthe uhulumeni omusha usuqalile ukusebenza, wathi bazokuba nomhlangano wokuqala wekhabhinethi namhlanje.“Ngiyawethemba la madoda nabesifazane engibaqokile. Abazange baze bapholise amaseko, baqala umsebenzi emva kokuthi ngibaqokile. Abazange basho ukuthi balinde mina ukuthi ngibatshele ukuthi yini okufanele bayenze.”"
    },
    {
        "content": "IPHINI likaNgqongqoshe weMfundo ePhakeme uMnuz Buti Manamela, lithe asikho isidingo sokuthi kwenziwe ushintsho ezinhlelweni zomnyango ngoba ezikhona ziyasebenza. UManamela uthe izinhlelo zenza kube nozinzo futhi zihambisana nokubalulwa umqulu wokuthuthukisa izwe, iNational Development Plan.Uthe noma izwe selibuswa nguhulumeni ohlanganisa amaqembu ahlukene anemibono yawo ngezemfundo kodwa kubalulekile ukuthi lo mkhakha unganyakaziswa. “Ibambe ngakho ngezinhlelo ezikhona, asikho isidingo sokuthi siyishintshe, senze kungabi nozinzo. Siyazi izinto okumele sizenze ukuphucula lo mkhakha,” kusho uManamela.Ukusho lokhu ngenkathi ekhuluma engqungqutheleni esongwa namhlanje eLimpopo, yenhlangano yothishanhloko bamakolishi amakhono iSouth African Public Colleges Organisation (SAPCO).Usho lokhu nje izinhlangano ezimele imikhandlu yezitshudeni iSAUS neSasco, zahlaba ikhwelo lokuthi kungenziwa izinguquko ezinqala ikakhulu esikhwameni esixhasa ngemali yokufunda ezikhungweni iNSFAS. Lezi zinhlangano zazinongabazane zingazi ukuthi yikuphi okuzokwenzeka kulesi sikhwama njengoba abaholi bamaqembu ahlukene, bebefuna kwenzeke izinguquko kusona.Bebefuna isikhwama sibuyele kwesasikwenza phambilini okokuthi sigxile ekubolekeni imali yokufunda izitshudeni.I-DA yayihamba phambili ithi kumele kwenziwe izinguquko esikhwameni.UManamela uthe kubalulekile ukuthi amakolishi asebenzisane nezinkampani ezehlukene ukuze kube nezinguquko ohlelweni lokufunda.“Uma sisebenzisana nezinkampani kuzoba lula ukwazi ukuthi zifunani. Ngaleyo ndlela sizokwazi ukufundisa lokhu okudingwa abaqashi.” Uthe ukuze lo mkhakha ukhule kumele izitshudeni zibambe iqhaza.“Izitshudeni kumele ziveze imibono yazo ngokuthi zifuna kwenziweni kulo mkhakha. Ngaphandle kwazo asikwazi uwukukhulisa.” "
    },
    {
        "content": "UNDUNANKULU waKwaZulu-Natal, uMnuz Thami Ntuli, unxuse amalungu ekhabhinethi lakhe ukuba akhohlwe izimpi ezingathi shu.UNtuli unxuse abaphathiswa baKwaZulu-Natal ukuba bakhombise ubumbano, baphinde bagxile ekuhambiseni izidingo.Ukusho lokhu ngesikhathi ethula inkulumo yakuvula umhlangano wekhabhinethi, obizwa ngelekgotla.Ikhabhinethi yaKwaZulu-Natal ixube abaphathiswa abaqhamuka emaqenjini ahlukene, i-IFP, ANC, DA neNFP.UNtuli uthe abantu baKwaZulu-Natal balindele ukuthi uhulumeni wokubambisana usebenze ngaphandle kwezihibe.“Asikho isikhathi sokudlala. Asikho isikhathi sezimpi ezingathi shu. Abantu baKwaZulu-Natal bathembele kuthina, asingabaphoxi.”Lo hulumeni ongakaqedi izinyanga ezimbili usunguliwe, usuke wabhekana nezivunguvungu.Kuke kwajikijelana ngamazwi uNobhala we-ANC KwaZulu-Natal, uMnuz Bheki Mtolo noMphathiswa woMnyango wokuBusa ngokuBambisana oyilungu le-IFP, uMfu Thulasizwe Buthelezi.UMtolo wayesola uButhelezi ngokuzenzela umathanda komasipala, emsola ngokushintsha abalawuli ngaphandle kokulandela imigomo.UMtolo ube nomhlangano noNtuli izolo, naphambi kokuqala kwelekgotla.Wale waphetha ukuphawula emva komhlangano wabo, wathi bebezikhulumela ezomndeni.UNtuli uthe abaphathiswa kufanele bangakhohlwa ukuthi bahlanganiswe into eyodwa, athe ukuhambisa izidingo kubantu.“Lona uhulumeni wamaqembu ahlukene ahlanganiswe injongo eyodwa, ukwakha iKwaZulu-Natal elungele wonke umuntu, enamathuba ekusasa elisha. Kulo mhlangano kufanele sivumelane ngezinhlelo zokuhambisa izidingo kubantu.“Ngesikhathi ngigcotshwa, ngathembisa ukuthi sizosebenzela abantu baKwaZulu-Natal. Manje sekuyisikhathi sokuthi sikhombise ukuthi sizimisele kangakanani ukusebenza ngokubambisana. Ukuzimisela kwethu kuzokhombisa ukuthi sizinikele kangakanani ngokusebenzela abantu.”UNtuli uthe babeke eqhulwini ukukhulisa umnotho nokudala amathuba emisebenzi.Uthe umnotho waKwaZulu-Natal ukhahlamezeke kakhulu ngesikhathi kuhlasela  icorona, ngesikhathi kunezibhelu zokuzitapela nangezikhathi ezehlukene okuhlasele ngazo izikhukhula.UNtuli uthe bazimisele ukulwa nobugebengu obudlangile esifundazweni.“IKwaZulu-Natal seyaziwa njengesizinda sezinkabi. Kwaziwa ukuthi abantu babulawelwa ubala lapha. Lokhu ngeke kusiqede amandla, sizoqhubeka nokulwa nobugebengu. Iqhinga esifuna ukulisebenzisa ilelo lokuqala ngokulwa nobugebengu obuncane. Okwenza sifune ukusebenzisa leli qhinga ukuthi uma sibayeka abenza amacala amancane, lokho kugqugquzela abantu ukuthi benze amacala amakhulu ngoba babona sengathi umthetho awuqinile.”Umhlangano welekgotla uzophela namhlanje."
    },
    {
        "content": "UNDUNANKULU waKwaZulu-Natal, uMnuz Thami Ntuli, uyalele abaphathiswa abasha ukuba bagxume bahlale phezu komsebenzi abaqokelwe wona.UNtuli uthe ukuqokwa kwekhabhinethi lesifundazwe kusho ukuqala komsebenzi wokwakha kabusha iKwaZulu-Natal.Ukusho lokhu emva kokufungiswa ngokusemthethweni emcimbini obuseMgungundlovu, izolo.Kulo mcimbi obusenkundleni iWoodburn, uNtuli umemezele ikhabhinethi lesifundazwe elakhiwe abaphathiswa abaqhamuka kwi-IFP, ANC, DA neNFP.La maqembu yiwo avota ngokubambisana ngesikhathi kuqokwa uNtuli, ngeledlule.UNtuli uthe ubheke ukuthi abaphathiswa abasha basebenze ngokuzikhandla.\"Sinomsebenzi omkhulu wokwakha kabusha iKwaZulu-Natal. Ngiyazi ukuthi ngesikhathi sikhankasela ukhetho sasinemiqulu yezethembiso zokhetho eyehlukene. Kodwa ke manje sekuyisikhathi sokuba sibeke phambili izidingo zabantu baKwaZulu-Natal. Sonke sibhekeke ukuba sisebenze ngokwethembeka nangokucophelela.\"UNtuli uthe bazolandelela ukuthi abaphathiswa bayayenza yini imisebenzi abayiqokelwe.I-IFP iyona ethole izikhundla eziningi kwekhabhinethi lesifundazwe elimenyezelwe izolo.Amalungu e-IFP, uMfu Musa Zondi uzophatha uMnyango wezokuThuthukiswa koMnotho, uMfu Thulasizwe Buthelezi, uzophatha uMnyango wezokuBusa ngokuBambisana neziNdaba zoMdabu, uNkk Thembeni kaMadlopha-Mthethwa, uzophatha uMnyango wezoLimo, bese kuthi uMnuz Mntomuhle Khawula yena aphathe uMnyango wezeMidlalo, ezobuCiko namaSiko.Amalungu e-ANC, uMnuz Siboniso Duma uzophatha uMnyango wezokuThutha osuhlanganiswe noMnyango wezokuHlaliswa KwaBantu, uNksz Nomagugu Simelane usazoqhubeka nokuphatha uMnyango wezeMpilo, uMnuz Sipho Hlomuka uzophatha uMnyango wezeMfundo.Amalungu eDA, uMnuz Francios Rodgers, uzophatha uMnyango wezeziMali, uMnuz Martin Meyer yena uzophatha uMnyango wezemiSebenzi yoMphakathi.Ilungu leNFP, uNksz Mbali Shinga, lizophatha uMnyango wezokuThuthukiswa koMphakathi.Abaphathiswa abangazange babuye uDkt Ntuthuko Mahlaba, Nkk Bongi Sithole-Moloi, Mnuz Super Zuma, Mnuz Sipho Nkosi noNkk Nonhlanhla Khoza bona basho ngaphambi kokhetho ukuthi sebethi khumu.Ushintsho oluqaphelekayo olwenziwe ukuthi uMnyango wezokuPhepha koMphakathi usuzokuba ngaphansi kweHhovisi likaNdunankulu.UNtuli uthe wenze lolu shintsho ngenxa yokuthi ufuna ukuba sekhaleni lokulwa nobugebengu.\"Ngesikhathi ngikhankasela ukhetho ngangibeke phambili ukulwa nobugebengu. Manje sekuyisikhathi sokuba silwe nalesi sihlava esihlasele imiphakathi yakithi.\"Okuqaphelekayo ngekhabhinethi ukuncipha kwabantu besifazane abasezikhundleni.Ikhabhinethi lesifundazwe eledlule beliholwa undunankulu wesifazane, libe nabaphathiswa besifazane abahlanu.Ikhabhinethi elimenyezelwe uNtuli linabantu besifazane abathathu.UNtuli akazange adlule kweyokuncipha kwabantu besifazane kodwa uncome ukuqokwa kwabesifazane ezikhundleni ezimqoka esiShayamthetho saKwaZulu-Natal.Ngesikhathi kukhethwa ngedlule, uNksz Nontembeko Boyce wakhethwa njengoSomlomo, kwathi uNksz Mmabatho Tembe, yena waqokelwa kwesePhini likaSomlomo.UNtuli uthe kuyingqophamlando ukuqokwa kukaNksz Boyce noNksz Tembe.\"Abaqokwanga nje ngoba nakhu sekugcinwa icala, baqokwe ngoba nakhu bewazi umsebenzi.\"I-MK ne-EFF abazange babe yingxenye yohulumeni wokubambisana esifundazweni.UNtuli uthe bazosebenzisana namaqembu angeyona ingxenye yohulumeni wokubambisana, wathi imiphumela yokhetho ikhombise ukuthi abantu baKwaZulu-Natal bafuna kube nohulumeni wokubambisana.\"Ngesikhathi sikhankasela ukhetho akekho owayethi ufuna ukubusa ngokubambisana, sonke sasifuna ukunqoba ukhetho. Abantu baKwaZulu-Natal bafike basho enye into. Basikhombisa ukuthi ibona abenezwi lokugcina, ingakho namhlanje sinohulumeni wokubambisana.\"UMengameli wamaJaji KwaZulu-Natal, iJaji uThoba Portia Poyo-Dlwathi, liyalele abaphathiswa abafungiswe izolo ukuba bangakhohlwa izifungo zabo."
    },
    {
        "content": "UTHI awumthusi umbango oshisa phansi wokuhola isifundazwe iKwaZulu-Natal ohola iRise Mzansi esifundazweni, uNkk Nonkululeko Hlongwane-Mhlongo.UNkk Hlongwane-Mhlongo uthe bona bagxile kakhulu emkhankasweni wabo, wathi abafuni ukuphazanyiswa izinto ezenzeka emaceleni.Ukusho lokhu ngesikhathi enengxoxo ekhethekile neSolezwe.UNkk Hlongwane-Mhlongo ungumholi wesikhashana weRise Mzansi KwaZulu-Natal, kulindeleke ukuthi athulwe ngokusemthethweni njengomele iqembu embangweni wesikhundla sikandunankulu eKZN ngoLwesithathu.Umbango mkhulu KwaZulu-Natal njengoba i-IFP neqembu elikhankaselwa owayengumengameli, uJacob Zuma, uMkhonto weSizwe, likhombisa ukwenza kahle ezinkethweni zokuchibiyela zakamumva ezibe KwaZulu-Natal.UNkk Hlongwane-Mhlongo uthe babheke ukwenza kahle KwaZulu-Natal.“Siyazi ukuthi amaqembu amaningi ayibhekile iKwaZulu-Natal njengoba ingeyesibili ngokwesibalo sabantu ababhalisele ukuvota. IKwaZulu-Natal ithathwa njengababeki benkosi. Thina asithukile. Siyazi ukuthi kuzokuba nesiphithiphithi, nomsindo.“Kodwa iqiniso esilaziyo ukuthi abantu baKwaZulu-Natal abamane bavotele noma iliphi iqembu lezepolitiki. Abantu baKwaZulu-Natal bavotela iqembu abalaziyo ukuthi lizofeza izidingo zabo. Njengoba siya okhethweni abantu angeke bawavotele amaqembu angazifezi izethembiso.”UNkk Hlongwane-Mhlongo uthe umqulu wezethembiso zokhetho wabo unezinto ezidingwa abantu baKwaZulu-Natal.“Engikuthandayo ngomqulu wethu ukuthi abantu baKwaZulu-Natal babambe iqhaza ngesikhathi siwubhala. Siyile kubona, saxoxa nabo, basitshela izinto abazifunayo. “Phakathi kwezinhlaka esixhumane nazo ngesikhathi sibhala umqulu, iKZN Blind Society. Sahlala nabo, basitshela izidingo zabo. Uma ubona izinto ezithinta abantu abaphila nokukhubazeka emqulwini wethu, kuyobe kuyizinto esizithathe kubona.”UNkk Hlongwane-Mhlongo uthe kumjabulisile ukuba afakwe embangweni wesikhundla sobundunankulu.Uthe ukhethwe emva kohlelo olude obeluqhutshwa yikomiti elizimele.“Ikomiti elizimele lathola amagama angaphezu kuka-400. Kwabe sekuhlungwa, kwenziwa inhlolokhono. Emva kwalokho ke, ikomiti labe selikhetha igama lami. Kungijabulisile kakhulu ukuba ngikhethwe. Engikuthandayo ukuthi uhlelo beluqhutshwa yikomiti elizimele.”UNkk Hlongwane-Mhlongo usebenze kakhulu nezinhlangano ezingenzi nzuzo, njengoba esebenze kulo mkhakha iminyaka engu-12.Uphinde wasebenza kakhulu nomasipala. "
    },
    {
        "content": "NAKUBA iqembu elikhulu esiShayamthetho saKwaZulu-Natal, i-MK lithi uNdunankulu waKwaZulu-Natal, uMnuz Thami Ntuli, uthinte izihloko ezimqoka ngesikhathi ethula umhlahlandlela kahulumeni wesifundazwe kodwa lithe alinalo ithemba lokuthi uzozifeza izethembiso azenze.Bakusho lokhu ngesikhathi bephawula emva kwenkulu eyethulwe nguNtuli esiShayamthetho, eMphithi.Inkulumo kaNtuli ibigxile ekuthuthukiseni umnotho, ukulwa nendlala, ubugebengu, nenkohlakalo, nokuthuthukisa ezemfundo nezempilo.Inkulumo inconywe ngamaqembu abusa ngokubambisana ne-IFP kuhulumeni wesifundazwe; okuyi-ANC, DA ne-NFP.La maqembu athe izinhlelo ezimenyezelwe nguNtuli zizothuthukisa isifundazwe.Kepha abe-MK bathe bazokholwa uma sebebona uNtuli esenza lokho akuthembisile.I-MK iyona enezihlalo eziningi esiShayamthetho.Umdidiyeli we-MK KwaZulu-Natal, uDkt Kwazi Mbanjwa, uthe uhulumeni uhlezi wenza izethembiso ezigcina zingafezwanga.“Siyazi ukuthi uNtuli uyaqala ukuphatha uhulumeni wesifundazwe. Abantu abasebenzi, badinga imisebenzi, ubugebengu buphezulu. Kuningi akushilo okwenza umqondo. Inkinga yethu ukuthi izikhathi eziningi kuba nezethembiso kodwa akukho okuphumelelayo.”UMbanjwa uthe njengeqembu eliphikisayo bazolandelela ukuthi izithembiso ziyafezwa.UMphathiswa wezokuThutha nokuHlaliswa kwaBantu ophinde abe uSihlalo we-ANC KwaZulu-Natal, uMnuz Siboniso Duma, uthe inkulumo kaNtuli iyahambisana naleyo eyethulwa uMengameli Cyril Ramaphosa, ngesikhathi evula iPhalamende.“URamaphosa wakhuluma ngendaba yokuthuthukiswa komnotho. UNtuli naye ukhulume ngokuthuthukiswa kwechweba laseRichard’s Bay, waphinde wakhuluma ngendaba yokulwa nobegebengu.”UDuma uthe vele igeja selisensimini kubaphathiswa baKwaZulu-Natal.“Sivele sesiqalile siyasebenza. Thina nje sesikwazile ukuvakashela abashelwa izindlu ngesikhathi kunomlilo wequbula.”UMphathiswa wezeziMali ophinde abe umholi weDA KwaZulu-Natal, uMnuz Francios Rodgers, uthe okubajabulisile ukuthi uNtuli ugcizelele eyokuthi ukusetshenziswa kwemali yomphakathi kuzoqashwa ngelokhozi.“Mahle impela amaqhinga athulwe undunankulu, kodwa ke okubalulekile ukuthi kufezwe izinto azethembisile. Sizolwela ukuthi ziyafezwa zonke.”UMphathiswa wezokuThuthukiswa koMphakathi ophinde abe usihlalo we-NFP KwaZulu-Natal, uNksz Mbali Shinga, uthe beyikhabhinethi lesifundazwe bazokuba ‘omabizw’ asabele’.“Usikhuthaze kakhulu thina malungu ekhabhinethi lakhe ukuthi ulindele uhulumeni ozogijima, ozosheshe ufinyelele, kufezwe izidingo zabantu. Siyakuthatha ke lokho, sizogijima nakho.”Namuhlanje kuzokuba nenkulumompikiswano esiShayamthetho lapho khona amaqembu ezobhunga ngenkulumo kaNtuli."
    },
    {
        "content": "UBUHOLI be-ANC kwisifunda iMoses Mabhida buthi ukuphikisana kwabo nesiphakamiso sokuthi isiShayamthetho saKwaZulu-Natal sibuyele oLundi, kubanikeza ufuqufuqu lokuthi bakhankasele ukuthi i-ANC inqobe ukhetho KwaZulu-Natal.Ubuholi bakulesi sifunda esihlanganisa izindawo eziseMgungundlovu, buthe buzokwenza isiqiniseko sokuthi i-ANC inqoba ngamalengiso KwaZulu-Natal ukuze uMgungundlovu uzoqhubeka nokuba yinhlokodolobha.Lokhu bakusho ngesikhathi bunesidlo sakusihlwa nabezindaba ngoLwesihlanu.Uhulumeni waKwaZulu-Natal unezinhlelo zokwakha isiShayamthetho esisha esizohlanganisa namahhovisi eminyango kahulumeni, khona eMgungundlovu.Amaqembu aphikisayo, okubalwa kuwo i-IFP, NFP ne-ActionSA afuna ukuthi isiShayamthetho siphindele oLundi.Usihlalo we-ANC kwisifunda iMoses Mabhida, uMnuz Mzi Thebolla, uthe ukuthutha kwesiShayamthetho kungaphazamisa ukuhanjiswa kwezidingo.“Uyacabanga isiphithiphithi esingasuka, kuthuthwa emahhovisi kuyiwa oLundi? Kungama ukuhanjiswa kwezidingo, abantu bematasa nokuthutha. Kuke kwanesikhathi lapho kwakukhona amahhovisi eminyango kahulumeni ayesoLundi nawayeseMgungundlovu. Lokhu kwakudla kakhulu imali. Asifuni ukubuyela lapho.“Sizokulwela ukuthi uMgungundlovu uqhubeke nokuba inhloko dolobha. Kufanele abantu baseMgungundlovu, nabantu baKwaZulu-Natal bakulwele ukuthi uMgungundlovu uqhubeke nokuba yinhlokodolobha.”UThebolla uthe umkhankaso wabo wokhetho uhamba kahle, wathi akubathusi ukuvela kweqembu elalikhankaselwa owayengumengameli, uJacob Zuma, iMK.I-MK isijoyinwe amalungu aqavile asuka kwi-ANC, EFF ne-DA eMgungundlovu okukhona kuwo owayephini leMeya kuMasipala waseMsunduzi, uMnuz Thobani Zuma, nababengamakhansela kulo mkhandlu, uMnuz Mtuza Mkhize, Msizi Ngcobo, Sibongiseni Majola, Khumbulani Nene, noSibongiseni Majola.UThebolla uthe abantu baseMgungundlovu angeke bevume ukudukiswa uZuma.“Abantu baseMgungundlovu bachayisa uSifiso Nkabinde (owasuka kwi-ANC waya kwi-UDM). Abantu baseMgungundlovu bazomchayisa uZuma nayo yonke le nto ayenzayo. Abantu akusikhona ukuthi babethanda yena siqu sakhe, kodwa babethanda i-ANC. Le nto ifana nembongolo eyayigitshelwe uJesu. Abantu babengathandi imbongolo, kodwa babethanda lomuntu owayeyigibele.”I-ANC eMoses Mabhida izokhetha ubuholi obusha ngoDisemba.Iphini likasihlalo we-ANC kulesi sifunda, uMnuz Nhlakanipho Ntombela, lithe bakwazile ukubuyisa uzinzo.“IMoses Mabhida ibisidume ngokubulawa kosopolitiki neziteleka. Ngesikhathi singena sanikezwa umsebenzi wokuthi sibuyise uzinzo. Bancane kakhulu abantu ababulewe ngesikhathi kuphethe thina futhi neziteleka zibe ncane kakhulu. Uma kunozinzo kwi-ANC, omasipala esibaphethe bayakwazi ukusebenza ngendlela.” "
    },
    {
        "content": "AZIYINGENI indaba yokukhethwa ngamadoda anothile eMkhosini woMhlanga izintombi nto futhi azizigcineli nomendo kodwa konke kumayelana nokuphila impilo ehlelekile.Zisho kanje izintombi nto ezingaphansi kwenhlangano yezintombi, iHlalangentombi, njengoba zilungiselela impelasonto enkulu yoMkhosi woMhlanga waminyaka yonke ozobe usesigodlweni seSilo, eNyokeni. Ezinye zalezi zintombi nto bezisemkhulekweni zikhulekela uhambo oluhle oluya kulo mkhosi obubizwa ngeSiyaya eMhlangeni Prayer  obuseMlaza.Zithi ziyazi ukuthi njengoba kuzobe kuwuMkhosi woMhlanga ngempelasonto kunamadoda asuke ‘ezotheza’ ezintombini ngoba efuna ukuganwa yizintombi nto. Bathi siphelile leso sikhathi, bona abasazigcineli amadoda futhi abafune kugana kodwa abakwenzayo kuyisiko mpilo abazikhethele lona. UNksz Balindile Ntshingila (20), oyintombi ehlolwayo odabuka eNquthu osezinze eThekwini ngenxa yokufunda, uthe yize kuyisinqumo sentombi ngayinye ukuthi iyavuma yini ukukhethwa emhlangeni kodwa akafisi ukuthi kube sengathi bazigcinela ukukhethwa ngamadoda emhlangeni.\"Siyazi ukuthi akhona amadoda aya emhlangeni ngalezo zizathu ikakhulukazi lawa acebile. Mina ngokwami ngithi asingayengeki sijahe ukugana sisebencane, singakakwazi ukuzimela. Umendo unezinselelo zawo. Uma usungenile awukwazi ukubuye ubuye uqale phansi ube yintombi uma usufice obungakulindele. Ngifisa sengathi zonke izintombi zingaqale zifunde ngoba imfundo iyisikhali okwazi ukulwa ngaso,\" kusho yena.UNksz Ntshingila wenza izifundo zezempilo, i-Health Promotions Officer, eHatfield City College.UNksz Snothando Nkunjana (19) waseMzimkhulu, osehlala eMarianhill  owenza izifunda zobuthisha e-University of South Africa (UNISA), uthe:\" Asizigcineli umendo, sizigcinela ukuthi sikhule size sifinyelele ezingeni elikahle lokuthi sikwazi ukuthatha izinqumo eziyizo ngempilo yethu. Asikho isidingo sokuthi ungaze ulindele ukukhethwa emhlangeni. Kwakhona ukugana akuyona into ephambili kithi. Umendo uyibhonasi nesipho osiphiwe uNkulunkulu kodwa asizigcinele wona,\"UNksz Zamekile Cele (25) wakwaMakhutha, owenza unyaka wesibili kwi-Hospitality eCoastal College, uthe: \"Senzela ukuthi siqoqeke ngoba silandela indlela yokuphila yokuhlolwa. Uma uyintombi ehlolwayo ngeke utholakale ezindaweni zabantu abadla ubusha babo,“ echaza.Lezi zintombi zikhuthaze ezinye ukuthi zilishumayele lingene leli vangeli lokuthi imfundo phambili, umendo emuva. Bakhuthaze nabesifazane ngisho nabangahlolwa ukuthi bangasheshi bafune ukungena emendweni kodwa bafunde baphinde bafundiseke nangempilo kuyima bengena ekuganeni."
    },
    {
        "content": "UKHOMISHANA wamaPhoyisa KwaZulu-Natal, uLieutanent General Nhlanhla Mkhwanazi, uthi evile ku-50 amaphoyisa asemisiwe, aphenywa ngamacala abandakanya ukwephula umthetho kusuka ngo-Ephreli kulo nyaka kuze kube yimanje.UMkhwanazi ukusho lokhu ngesikhathi ephendula imibuzo ohlelweni obeluyisipesheli lwe-Newzroom Afrika kudingidwa izinkinga ngamaphoyisa eKZN.Lokhu kulandela izigameko ezimbalwa ezibikwayo zokungasebenzi kwamanye amaphoyisa ngendlela nokubandakanyeka ezenzweni zobugebengu.“Uma kunezigameko lapho kutholakala khona ukuthi amaphoyisa ephule umthetho ngandlela thile, kuyabhekwana nakho.  Ngingakusho ngingangabazi ukuthi kulo nyaka nje kuphela, kusuka ngo-Ephreli, sekumiswe amaphoyisa evile ku-50, iningi lawo lisahamba amacala ngaphakathi ngezinto asolelwa ukuthi azenzile eziphambene nomthetho,” usho kanje.Ukusho lokhu nje, kuthe ngesonto eledlule inhlangano i-Amnesty International yadedela umbiko wocwaningo lwayo oluthathe izinyanga eziwu-18 ngokubulawa kwabaholi nezishoshovu zenhlangano Abahlali Basemijondolo.  Lolu cwaningo luveza ukuthi amaphoyisa awawasukumeli amacala okubulawa kwalaba ngendlela efanele, bekhala kakhulu ngesiteshi samaphoyisa esise-Cato Crest, ngokubukela phansi abahlala kulezi zindawo abasuke bezobika noma belandelela emacaleni abikiwe.UMkhwanazi uthe nakuba engenayo imininingwane ngamacala le nhlangano ekhuluma ngawo kulolu cwaningo, kodwa unxusa ukuthi uma umuntu ezovula icala esola ukuthi iphoyisa alibenzi ubulungiswa noma ekholelwa ukuthi liyabandakanyeka ebugebengwini obuthile, lowo muntu wamukelekile ukuzama olunye osizo njengokubika lelo phoyisa ophikweni olubhekelele ukuphenya ngamacala awo, i-Independent Investigating Directorate (IPID) ukuze luphenye.Ukhwele wadilika kulabo abagxeka amaphoyisa ngokusebenzisa inganono uma edubulana nezigebengu, isikhathi esiningi okuvame ukuthi kufe abasolwa. Uthe umsebenzi wamaphoyisa awulula njengokukhuluma kwalabo abasuke behlaziya abakubukela kude, abangakaze babe sesigamekweni lapho izigebengu zitholene phezulu nawo.Uthe maningi amaphoyisa agcina ebulewe kulesi sigameko zokutholana phezulu nezigebengu. Lesi sifundazwe sibala nezinye ezinezinga eliphezulu lokubulawa kwabantu, njengoba izibalo zobugebengu ziveza ukuthi bangu-18 abantu ababulawayo kusona ngosuku."
    },
    {
        "content": "ASETHUNYELWE ehhovisi likaNgqongqoshe wezoBulungiswa, uMnuz Ronald Lamola, amaphepha esicelo sokubuyiswa kwabalisa abasolwa kwelokubulala umrepha u-AKA, ababhajwe eSwatini. UMnuz Siyabonga Gezani Ndimande, obuye abizwe ngoNxele nomfowabo uMnuz Malusi Dave Ndimande, basabhajwe eSwatini. Baboshwa beseZone 4, eMbabane, eSwatini, lapho ababeqashe khona.Okhulumela iNPA KwaZulu-Natal, uNkk Natasha Ramkisson-Kara, uxoxe ne-IOL yakwabo kweSolezwe Ngempelasonto echaza ngodaba. Uthe u-Adv Zungu, usekwenzile obekulindeleke ukuthi akwenze maqondana nesicelo sokubuyiswa koNdimande.“Umsebenzi wokubabuyisa uyaqhubeka ngoba uMqondisi wezokuShushisa uwasayinile amaphepha afanele wawahambisa kwaboMnyango wezoBulungiswa abaphethe umsebenzi,’’ kuchaza uNkk Kara.Izinsizwa ezimbili zakwaNdimande zisabhajwe eSwatini, lapho ezatholwa khona zigobe amadlangala. Izelamani sezivele izikhawu eNkantolo yeMantshi kwaManzini, kubhungwa udaba lokubuyiswa kwazo.U-AKA owayeyisilomo somculi wakakiswa okwenyamazane nomngani wakhe uTebello “Tizb” Matsoane, bavithizwa ngenhlamvu bashona nyakenye, eThekwini. U-AKA igama lakhe langempela okunguKiernan Forbes noTibz baficwa ngamadoda bezincokolela ngaphandle kwendawo yokudlela iWish on Florida eyagcina ivaliwe emuva kwesigameko.Isigameko sokubulawa kwabo saqoshwa amakhamera sasabalala nezwe lonke sashiya abaningi bethuthumela. Kuboshwe abalisa abayisikhombisa abasolwa ngokuba yizinkabi ezanikwa umsebenzi wokucoboshisa u-AKA.Abalisa ababili abaseSwatini, kulindeleke ukuthi uma befika bajoyine abanye abahlanu ababoshwe kuleli nasebehamba iNkantolo yeMantshi eThekwini. ONdimande abaseSwatini, uma bevela beluhlehla udaba kukhalwe ngokuthi iziphathimandla zakuleli bezingakawafaki amaphepha.Kulindeleke ukuthi babuyele eNkantolo yeMantshi kwaManzini ngoMashi 20, okunguLwesithathu oluzayo.Abalisa abahlanu bebevele eNkantolo yeMantshi eThekwini, phakathi nesonto baqala ukufaka isicelo sabo sebheyili. Abamangalelwa oMnuz Lindokuhle Mkhwanazi (30), uMnuz Lindani Ndimande (35), uMnuz Eddie Myeza (21), uMnuz Muziwethemba Gwabini (36) noMnuz Lindokuhle Ndimande yibona abavele enkantolo.UMkhwanazi noMyeza kuphela abakwazile ukufaka izicelo zabo kanti abanye kuthiwe amaphepha abo asalungiswa. Abalisa ababoshelwe kuleli kulindeleke ukuthi babuyele eNkantolo ngoMsombuluko kuqhubeke isicelo sabo sebheyili"
    },
    {
        "content": "KUYALELWE uMnyango wezeMpilo kuleli ukuthi ugxile ekulapheni abantu abahaqwe yizifo zengqondo (mental health). Kusolaka sengathi isifo siyathinteka njengoba kwanda amacala athinta udlame lokuhlukunyezwa kwabesifazane nezingane.Lo myalelo ukhishwe amalungu ePhalamende izolo ngesikhathi uNgqongqoshe womnyango uDkt Aaron Motsoaledi, ethula isabelomali sikaR62.2 billion, sonyaka wezimali u-2024/2025.Amalungu ePhalamende akhale ngezinto eziningi ezingalungile kwezempilo. Akhale ngezinkinga ezithinta iziguli ezihlala isikhathi eside ezibhedlela zingalutholi usizo lokuhlinzwa nezinye izinto ngenxa yokushoda kwezinsiza.UMnuz Nhlanhla Gcwabaza weqembu iMK, ukhale ngokuhamba kancane kwezinto ezibhedlela zikahulumeni. Uthe namanje izibhedlela azinalo uhlelo lwezobuchwepheshe olunemininingwane yeziguli.“Isiguli siya esibhedlela sokuqala, sithathwe igazi, sidluliselwe kwesinye isibhedlela siphinde sithathwe kabusha igazi. Lapho umuntu ugulela ukufa kodwa kudingeka alinde into angayazi. Iziguli zihlala isikhathi eside zingalutholi usizo ezibhedlela, abanye bafika ezintatha baze bagoduke bengambonanga nodokotela. IPhalamende ilona elibulala abantu ngoba kumele ngabe yilona elishaya imithetho evikela iziguli,” kusho uGcwabaza.UDkt Sophie Thembekwayo we-EFF, uthe kumele izibhedlela zivulwe amahora angu-24 ukuze kusizakale iziguli. Uthe ziningi izinto ezonakele kwezempilo ekubeni inkulu imali ehlinzekwa umnyango.UMnuz Makashule Gana weRise Mzansi, uthe kumele kuqashwe odokotela, abahlengikazi kulungiswe isimo ezibhedlela nasemitholampilo.Ukhale ngokwehla kwesibalo sabantu abadla imishanguzo yokuthithibalisa igciwane iHIV.Usihlalo wekomiti lezeMpilo uDkt Sibongiseni Dhlomo we-ANC, ukhale ngemali ekhokhwa ngumnyango ekhokhela labo abasuke befuna ukunxeshezelwa ngenxa yobudedengu bezibhedlela.Uthe ukube kunohlelo lwezobuchwepheshe olunolwazi lweziguli, ngabe abammeli abathathi amashansi ngamacala athinta ubudedengu ngoba umnyango usuke ungenayo imiqingo nolwazi oluthinta leso siguli.“Ayisukunyelwe indaba yezifo zengqondo ngoba andile namacala athinta udlame olubhekiswe kwabesifazane nezingane, okungenza ukuthi umthelela isifo sengqondo. Kunesifundazwe esikhokhe uR900 million, sikhokhela amacala athinta ubudedengu bezibhedlela ngenxa yokuthi ulwazi lweziguli alukho kwezobuchwepheshe,” kusho uDhlomo.UMotsoaledi uthe bayazazi zonke izinselelo ezibhekene nomnyango wathi bayazilungisa.Uveze ukuthi bahlabela phambili nomshwalense wezempilo, iNHI.“Lo mshwalense uzosiza abantu abantulayo kuleli. Ngonyaka uhulumeni uchitha uR100 billion, ukhokhela abanama-medical aid. Le mali kumele ngabe ifakwa kwezempilo ukuze kuzuze wonke umuntu.”Uthe abasebenzi bakahulumeni, amalungu ePhalamende namajaji, baxhaswa nguhulumeni ngoR70 billion ngonyaka kuma-medical aid.Ubalule ukuthi abanye abasebenzi abanama-medical aid, noma kungathiwa basebenza kumuphi umkhakha baxhaswa nguhulumeni ngoR30 billion.“Lo R30 billion usuke ubuyiselwa labo abakhokhela ama-medical aid yisikhwama esiqoqa intela iSARS. Yingakho sithi sihlabela phambili neNHI,”kusonga uDkt Motsoaledi.Esabelweni somnyango kuvele ukuthi uR56 billion, uyiswa ezifundazweni."
    },
    {
        "content": "UKHETHO lukazwelonke olubhekwe ngabomvu luveze ukuthi abesifazane basashaywa ngesithende uma kukhulunywa ngezikhundla eziqavile zokuhola amaqembu. Amaqembu abophele isingqongqo samadoda sengathi kumbiwa ithuna.Uma uhamba emigwaqweni yakuleli kukancane ukubona ubuso bomuntu wesifazane kukhankaswa ngabo ezingqwembeni zamaqembu.Ulokhu ukhangwa ngamadoda nje, cishe kuzo zonke izingqwembe bese uzibuza ukuthi ngabe kudalwa yini lokhu.INingizimu Afrika ilungiselela ukhetho lukazwelonke olubhekwe ngabomvu nolubekelwe uMeyi 29 nonyaka.Bangu-27.79 million abantu ababhalisele ukuvota kuleli ngokusho kwe-IEC. Lesi sibalo sinyuke kakhulu kusukela ngo-1994 kuqalwa ukuvotela intando yeningi.Cishe uhhafu walaba bantu abesifazane abhalisele ukuvota nokusho ukuthi amavoti amaningi angase avele kubona.Lokhu kusho ukuthi banombono noma bazimisele ngokubeka umbono ngokuphathwa kwezwe. Nakuba kunjalo kodwa bashaywa ngesithende uma kuza ezikhundleni ezimqoka.Amaqembu amaningi asephumele obala ngokuthi wobani ahlasela ngabo abahola umkhankaso wokhetho nabazovela ezithombeni zawo.Uma kubhekwa nje amaqembu abukwa njengamakhulu kuleli cishe wonke agadla ngamadoda, abesifazane ababonwa. Inhlangano ebusayo i-ANC ihlasela ngoMengameli uCyril Ramaphosa okungumholi wayo.Selokhu kwaqalwa ukuvota ngokwentando yeningi kuleli i-ANC ayikaze ibe nomengameli wesifazane ehlasela ngaye uma ingenele ukhetho. I-ANC iyaye ithi ayicwasi ngobuhlanga nangobulili nanoma yingayiphi indlela, kodwa lokhu kubuye kungabonakali ezikhundleni.I-DA ephikisa ngokusemthethweni ihlasela ngoMnuz John Steenhuisen ongumholi wayo. Kukhona i-EFF ehlasela ngoMnuz Julius Malema naye ongumholi wayo. I-IFP ifolosa ngoMnuz Velenkosini Hlabisa naye ongumholi wayo.I-ActionSA eholwa wuMnuz Herman Mashaba ifolosa ngaye emkhankasweni wayo wokhetho.Kuvumbuke iqembu elisha uMkhonto weSizwe elesekwa wuMnuz Jacob Zuma nalo elihlasela ngaye njengokunguyena muntu ohola umkhankaso wayo.Amanye amaqembu asebamemezilile abantu agadla ngabo ezikhundleni zokuba wondunankulu bezifundazwe nakhona abesifazane abandile uma bekhona bayimithonseyana.Imihlahlandlela yokhetho nje ebiyethulwa bekulalelwe amadoda odwa esho izethembiso zokhetho, ekhongela amaqembu awo kubavoti bakuleli.Amaqembu amaningi anabo abesifazane asebenesipiliyoni, abamakhono nabafundile futhi abakhaliphe ngokwanele ukuthi bawahole.Bake bazame ukuyobayoba befuna ukuba sezikhundleni kodwa kucace ukuthi amadoda ami ngenhla.Izwe libhekene nenkinga yokuhlukunyezwa kwabesifazane nezingane nokuyinto okuliwa nayo nxazonke. Omunye angazibuza nje ukuthi ukushaywa ngesithende kwabesifazne, akudwebi yini isithombe sokuthi amadoda yiwona ongqo shishilizi?Akudwebi yini isithombe sokuthi abesifazane bacindezelekile. Kungabe amaqembu awakunakile yini lokhu noma awanandaba nakho?Lokhu kuvame ukubonakala ngisho amaqembu enezingqungquthela zokukhetha ubuholi, abesifazane abavamile ukunikwa izikhundla eziqavile njengokuba womengameli emaqenjini.Abesifazane baze baqale ukuvela ezikhundleni zamaphini alabo abasuke bekhethelwe kweziqavile.Baze babuye bavele uma sekujutshwa amalungu ePhalamende kodwa nakhona kuye ngokuya kwaba ngcono ngoba belwa.Uma amaqembu eneqiniso kuyofanele alubhekisise lolu daba ngoba lushiya imibuzo eminingi ngawo."
    },
    {
        "content": "ABAHOLI bamaqembu ehlukene ezepolitiki bathembise ukuthathela izinyathelo ezinqala amalungu azophambana nemigomo yekhomishini yezokhetho njengoba kuzovotwa.Laba baholi bathembise ukuthi bazohlonipha isibopho sokuthi ukhetho lube nokuthula futhi lube ngoluphephile kanti nokuthi ngeke bagqugquzele udlame. Bakusho lokhu ngoLwesine eMidrand ngesikhathi ikhomishini yezokhetho yenze umcimbi wokuthi amaqembu asayine isibophezelo sokuthi ukhetho luzoba ngolukhululekile nolunokuthula.IPhini likaNobhala jikelele wokuqala we-ANC, uNkk Nomvula Mokonyane, lithe bahlale bezibophezele ekutheni ukhetho lube nokuthula futhi lube ngolukhululekile.Uthe bazobathathela izinyathelo ezinqala labo abazogqugquzela udlame njengoba kuzovotwa.“Abantu abaphume ngobuningi bayovota ngoba lolu khetho lubaluleke kakhulu. Kumele kube nokubekezelelana kungabikhona ukusabisana.” Umengameli we-IFP uMnuz Velenkosini Hlabisa, uzibophezele ekutheni leli qembu lizogqugqugquzela ukuthula njengoba kuzovotwa.Uthe abantu ababaseke ekutheni bashintshe uhulumeni osemandleni.“Siyazibophezela ukuthi ukhetho kuzoba ngolukhululekile nokuthula.” UMnuz Jabulani Khumalo weqembu Umkhonto weSizwe, uthe umele umengameli weqembu uJacob Zuma, wathi bayazibophezela ekutheni kube nokuthula okhethweni.Uthe bazothathela izinyathelo ezinqala labo abazosabisa ngodlame nabazophambana nemigomo yekhomishini.“Sizoshintsha izinto uma sesingene emandleni. Imithetho ekhona sizoyishintsha.” UMnuz Ivan Barnes we-NFP uthe sebengcwabe inqwaba yamalungu abe yabagilwa bezigameko zokubulawa ngenxa yokuthi kunamaqembu angenakho ukubekezelelana.Uthe babalelwa ku-15 abantu asebashona bebulawa.“Siyazibophezela ekutheni ukhetho luzoba nokuthula, ngeke sigqugquzele udlame. Siyacela kodwa kwikhomishini ukuthi singatholi amabhokisi anamaphepha okuvota elahlwe emifuleni ukuze sithembe imiphumela yokhetho.” Umgcinimafa we-EFF uNksz Omphile Maotwe, uthembise ukuthi bazobaqondisa ubugwegwe labo abazophambana nemigomo yekhomishini wanxusa ikhomishini ukuthi iyeke ukusebenzisa othisha beSadtu uma kuvotwa.Unxuse nokuthi kungasetshenziswa amalungu eCosatu ngoba aseka i-ANC.Umholi we-DA uMnuz John Steenhuisen, uthe kulolu khetho kuyaphela ngeqembu elilodwa eliphethe amandla wathi abantu abaphume bayovota.Uthe bayazibophezela ekuhlonipheni imigomo yekhomishini nokuthi ukhetho luzoba ngolukhululekile.Ongenele ukhetho ngokuzimela uNksz Anele Mda, ugxeke ikhomishini ngokuthi besingekho isithombe sakhe.Uthe kumele baphathwe njengamanye amaqembu nakuba bengenela ngokuzimela.Useke waba yilungu le-ANC neCope kanti uthe ungenela umbango wokuya ePhalamende ngemuva kukaMeyi 29.Iqembu i-Alliance of Citizens for Change eliholwa nguMnuz Masizole Mnqasela, yilona elitonyulwe laba phezulu ephepheni lokuvota.I-AIC izoba ngaphezu kwe-ANC njengoba itonyulwe yathola amavoti amaningi njengoba kufana imibala. USihlalo we-IEC uMnuz Mosotho Moepya, unxuse amaqembu abalelwa ku-52, nabangenele ukhetho ngokuzimela abangu-12, ukuthi bahloniphe isibopho  abasenzile.Unxuse nomphakathi ukuthi usebenzisane namalungu ekhomishini ezikhungweni zokuvota."
    },
    {
        "content": "UMKHAKHA wezolimo waseNingizimu Afrika kumele uhlale uwuqaphile umkhuhlane wezinyoni, iH5N1 osukapakele ezinkomeni zobisi,  e-United States (US) ngoba usabalaliswa yizinyoni ezihamba amazwe amaningi. Igciwane lomkhuhlane iH5N1 neH7N6 ilona elihlasele izinkukhu kuleli nyakenye, okuholele ekutheni kubulawe inqwaba yazo kodwa bewungakaze usabalalele kolunye uhlobo lwemfuyo kuleli. Yize kunjalo, abezempilo nosomnotho bathi wonke amazwe kumele aqaphe ngoba kusangenzeka nakwamanye amazwe leli gciwane litholakale nakolunye uhlobo lwemfuyo okungezona izinkukhu nezinyoni. Kungokokuqala ukuthi leli gciwane liphathe izinkomo nabantu. UMnuz Wandile Sihlobo owusomnotho kwi-Agricultural Business Chamber of SA, uthe okwamanje lo mkhuhlane kusabikwe ukuthi usabalalele ezinkomeni e-US kodwa iNingizimu Afrika kumele ihlale iqaphile ngoba ukulawula kwezifo zezilwane kuleli kuya ngokuya kuba ntekenteke. USihlobo uqhube wathi ukuqubuka kwezifo zezilwane  ezifana nesifo samatele, i-swine fever, kungubufakazi bokuthi kunobuthakathaka endleleni izwe elilawula ngayo izifo, ukudla okudliwa izilwane nemigomo elawula ukuphathwa kokudla  kuleli.Uthe ukubheduka kwezifo kunciphisa inzuzo kubalimi  kuphinde kuphazamise nokuthunyelwa kokudla kwamanye amazwe.Kusolwa ukuthi leli gciwane liqale ngoMashi, ukusabalala e-US  lagcina selihlasela izinkomo nabasebenza emapulazini kuleliya lizwe. Akacaci kahle ukuthi zingaki izinkomo zobisi ezinaleli gciwane kanjalo nabasebenza emapulazini, isikhungo esibhekelele izifo, iFood and Drug Administration  (FDA), sisaphenya. Inhloko yophiko olubhekelele umkhuhlane, enhlanganweni yezempilo emhlabeni, World Health Organisation (WHO), uDkt Wenqing Zhang, uthe maningi amathuba okuthi lo mkhuhlane usabalalele ezilwaneni obungakaze uziphathe nakwamanye amazwe ngoba usatshalaliswa izinyoni ezizulazula emhlabeni wonke.\"Lo mkhuhlane ophatha izinyoni, ubujwayele ukuthi usabalalele ezinkukhwini  nasemakatini asendle, manje sesithole ukuthi kuyenzeka ungene nasemfuyweni eyizinkomo, yize kungavamile. Amathuba okuthi abantu bawuthole lo mkhuhlane mancane kakhulu kodwa sinxusa  ukuthi abantu base-US baphuze ubisi oluke laphekwa kubulawa amagciwane, kuphela okwamanje,“ kusho uZhang."
    },
    {
        "content": "ISIPHENDUKE inkomo yomqhoyiso eyokuxoshwa kwemeya yaKwaDukuza, uNksz Lindile Nhaca, izinhlaka ze-ANC azivumelani ngalolu daba, naye uNksz Nhaca akavumi ukwehla esikhundleni.UNksz Nhaca useludlulisele kunobhala jikelele we-ANC, uMnuz Fikile Mbalula, udaba lokuxoshwa kwakhe, ukhala ngokuthi uboshelwa amanqina enyathi.Izinhlaka ze-ANC esifundeni iGeneral Gizenga Mpanza, i-ANC Women’s League (ANCWL) neYouth League (ANCYL), seziphumele obala zaphikisa isinqumo sokuxoshwa kukaNksz Nhaca.Isinqumo sokuxoshwa kukaNksz Nhaca, esiyingxenye yezinguquko ezizokwenziwa ebuholini bomkhandlu, simenyezelwe unobhala we-ANC KwaZulu-Natal, uMnuz Bheki Mtolo, ngoLwesihlanu.UMtolo watshela abezindaba ukuthi umhlangano wesigungu esiphezulu kwi-ANC uthathe isinqumo sokwenza izinguquko ebuholini bomkhandlu ukuze kube nozinzo.UMtolo wenza le simemezelo nje ngoJulayi kwaputshuka inkulumo yakhe lapho ayetshela amakhansela e-ANC kulo mkhandlu ukuthi uNksz Nhaca uzokhonjwa indlela.Ngesikhathi ekhuluma emhlanganweni namakhansela, uMtolo wathi esikhaleni sikaNksz Nhaca bazofaka uMnuz Njabulo Cele, oyikhansela le-ANC emkhandlwini.Encwadini ayibhalele uMbalula, uNksz Nhaca ukhale ngokuthi akazange anikezwe ithuba lokuziphendulela ezinsolweni abekwa zona.“Ziningi izinsolo ezenziwe uMtolo ngami engibala kuzo nalezo azenza ngesikhathi ehlangene namakhansela e-ANC KwaDukuza. Ngikugwemile ukuthi ngiyomphendula esidlangaleni. Sekuyacaca manje ukuthi ngiboshelwa amanqina enyathi.”UNksz Nhaca uthe umhlangano wesigungu esiphezulu esifundeni iGeneral Gizenga Mpanza wasichitha isiphakamiso sokuthi axoshwe.UMasipala waKwaDukuza iwona onesabelomali esiningi komasipala abangaphansi kukaMasipala wesiFunda Ilembe njengoba isabelomali sakulo nyaka singu-R2.7 billion.I-ANCWL ne-ANCWL esifundeni iGeneral Gizenga babe nesithangami nabezindaba ngokuhlanganyela, lapho begxeke khona imizamo yokuxosha uNksz Nhaca.Usihlalo we-ANCWL esifundeni, uNkk Malindi Zondi, uthe ukwenza izinguquko kuMasipala waKwaDukuza kungaphazamisa i-ANC kubo bonke omasipala abasesifundeni Ilembe.UNkk Zondi uthe umkhandlu usebenza kahle ebuholini bukaNksz Nhaca.Usole uMtolo ngokubukela phansi ubuholi besifazane.Umdidiyeli we-ANCYL esifundeni, uMnuz Ndabenhle Mzoneli, uthe abafuna ukuxosha uNksz Nhaca kufanele babize umhlangano wesigungu esiphezulu esifundeni, kuxoxwe lolu daba.“Umthetho we-ANC usho njalo. Asikho isinqumo esike sathathwa ubuholi be-ANC esifundeni obuthi akuxoshwe imeya. Imeya isebenza kahle, ngakho asikho isidingo sokuthi ixoshwe.”"
    },
    {
        "content": "YIZE obeyisikhulu soMnyango wezoLimo eCedara ehambe emhlabeni engakutholanga ukuhlonishwa ngeziqu zobudokotela kodwa imibhalo yakhe inothise imisebenzi eminingi yezobuciko. UMnuz Phumekhaya “Volovolo” Memela (54), owazakhela udumo ngengosi ayeyiloba kwiSolezwe, Ngeso LikaVolovolo, ushone emuva kokugula isikhashana.  Izindaba, zokudlula kwalesi silomo, zidalulwe wumshana waso, uMnuz Sbusiso Dlamini. Ngokusho kukaDlamini, umufi (54) ushonele esibhedlela saseThekwini, iNetcare Umhlanga ngoLwesibili, ngezithuba zabo-3 ntambama. “Umalume ubengeniswe kulesi sibhedlela ephethwe wumkhuhlane ngoLwesihlanu. Ukugula kumqinise kakhulu ngeSonto, kwahluleka ngisho esefakwa i-oxygen, kodwa kwavele kwanyuka iphika, wagcina esenenkinga yokuphefumula.” UVolovolo, obebuye azibize ngeNkosi yasePhoyinti, waqala ukubhala izindaba ezihlekisayo ephephandabeni, Um’Afrika ngokwabelana inkundla no-Ignatius “Zondisiqatha” Mdadane. Sekusungulwe Isolezwe, uVolovolo wabe esebhalela ingosi eyayibizwa Ngeso LikaVolovolo. Kafushane, umufi ubenekhono eliyisimanga lokukwazi ukudingida udaba olunohlonze ngendlela yakhe enamancoko. Abafundi beSolezwe bebehleka baze babhuquze uma befunda amancoko kaVolovolo. Imibhalo yakhe ibuye yacashunwa nangabalobi nezifundiswa eziningi okubalwa kuzo noMark Sanders kwi-Learning Zulu. A Secret History of language in South Africa. Wits University Press 2016. Lokhu kuvela embhalweni owahlaziywa ngo-Okthoba 6,  2017 nguWilhelm Weber. Nakwi-https://www.degruyter.com, umbhalo kaVolovolo utuswa kakhulu.Nombhali onohlonze kuleli, uSbusiso Q Mbhele, ubuye akuveze ukuthi ubewemfundi wengosi kaVolovolo njengoba ebhale kanje endabeni yakhe ethi Ingwijikhwebu, “intombi yakho ngapha, ungiphenya izidwaba ngeso likaVolovolo, uyangikhumula...” Amagalelo kaVolovolo abuye atuswe embhalweni okwi: https://www.grafiati.com.UDlamini uchaze umufi njengomuntu obemnene emndenini nasemalungeni omphakathi, enothando emndenini futhi okhulise ngisho abashana. ”Ubenothando ngendlela eyinqaba. Usikhulisile, evulelekile, enakekela futhi ephila.“UVolovolo ushiye emhlabeni umkakhe, uNkk Mbali KaMaphumulo Memela nezingane ezintathu, okunguSthembile, uLubanzi noNdalo Memela. Phakathi kweziqu abenazo kubalwa iziqu zezokuxhumana azithola eNyuvesi yase-South Africa (Unisa).Yize umufi ebesenomuzi endaweni yaseTafuleni, eNanda, kodwa uzofihlwa emathuneni akubo lapho abedabuka khona eSeafort, eDonnybrook, ngoMgqibelo, wangoSepthemba 7 emuva kwenkonzo ezokuba ngo-10 kubo. "
    },
    {
        "content": "USOMLOMO wePhalamende uNkk Nosiviwe Mapisa-Nqakula, uthi akayi phansi engandlalelwe kwabafuna ukumgaxa ozankosi ngezinsolo zenkohlakalo.Kusabalale imibiko yokuthi uzovela enkantolo emuva kokuthi abaphenyi bepekequle umuzi wakhe. Uhlabe ikhefu elikhethekile emuva kokuqonga kwalezi zindaba. Ibalelwa ku-R4 million imali okuthiwa wanikwa yona egwazelwa.UNkk Mapisa-Nqakula ubhekene nezinsolo ezibucayi zokugwazelwa ngezigidi okuthiwa wayezinikwa ngesikhathi esewungqongqoshe. Kuthiwa usomabhizinisi uthi wayehlala egqigqa kuNkk Mapisa-Nqakula eyocubuza amagabade ngamasaka emali.Ubelokhu ezihlangula ethi umsulwa akaze enze inkohlakalo futhi ethi usola ukuthi kukhona abazama ukungcolisa igama lakhe.UNkk Mapisa-Nqakula ufake isicelo senkantolo esiphuthumayo ethi akuvinjwe ukuboshwa kwakhe. Emaphepheni uveza nokuthi ucela ukunikwa idokodo lophenyo nezitatimende zofakazi abone kahle konke.Iphalamende likhiphe isitatimende lichitha imibiko yokuboshwa kukaNkk Mapisa-Nqakula lithi usekhaya nomndeni wakhe uyalusebenza udaba.Lishona nje ayicaci ekaNkk Mapisa-Nqakula kodwa abeSABC bebenkanise esangweni lomuzi wakhe. Bekubonakala abaqaphi bakhe beyaluza bephuma bengena khona. Kubonakale nendoda yomlungu iphuma nepotimende yashaya imoto yachitha.Iqembu eliphikisayo ePhalamende iDA ithe awukho umthetho ogunyaza ukuthi uSomlomo athathe ikhefu elikhethekile. I-DA ithe ifuna ukufaka isicelo sokungabethembi ubuholi bukaSomlomo bese iyamketula.I-ANC nayo ike yakhipha isitatimende ithi iyazi ngodaba lukaSomlomo futhi iyasemukela isinqumo sakhe sokushenxa esikhundleni. Ithe yona ilinde ukuthi abomthetho bathini bese iqhubeka nodaba."
    },
    {
        "content": "I-ACTIONSA KwaZulu-Natal ikhathazwa isimo samabhilidi asenkabeni yeTheku anganakwe muntu, asesetshenziswa abokufika kuleli.Lokhu kuvezwe umholi waleli qembu kulesi sifundazwe, uMnuz Zwakele Mncwango, ngesikhathi ehambele amabhilidi ngoLwesihlanu.UMncwango uthe inhloso yokuhambela amabhilidi bekungukuthi bayohlola isimo nokwenzekayo ngaphakathi kuwo.Uthe kuyakhathaza ukuthi bathole ukuthi iningi lamabhilidi lisesimweni esingagculisi, wathi banezinsolo ezinkulu zokuthi kwenziwa izinto ezingalungile kuwo.“Amaningi awo aqhwagwe ngabokufika kuleli. Size sathola nokuthi omunye usomabhizinisi onesitolo kwelinye lamabhilidi, uvale isitolo sakhe ngaphambi kokufika kwethu, okudweba isithombe esicacile sokuthi kula mabhilidi kuqhutshwa imishikashika engalungile,” kusho uMncwango.Uthe okukhathazayo ukuthi amabhilidi anganakiwe awagcini nje ngokuba yizindawo zokuhlala ngokungemthetho kodwa ayinkundla lapho kwenziwa khona izinto ezingalungile.“Lokho kubeka engcupheni ezokuphepha zomphakathi,” usho kanje.Wenze iziphakamiso zokungenziwa ukuze amabhilidi asetshenziswe kangcono umphakathi.“Eyokuqala into engenziwa ukuthi alungiswe kahle, aphendulwe izindawo zokuhlala ezingambi eqolo njengoba sazi ukuthi iseyinkinga indaba yezindawo zokuhlala eThekwini. Ukuphendula la mabhilidi abe yizindawo zokuhlala ezishibhile, kuzonika usizo lwendawo yokuhlala edingekayo kubantu abadonsa kanzima, kuphinde kuqinisekise ukuthi bahlala endaweni ephephile nehloniphekile,” kusho yena.Uthe okunye okungenziwa ukuthi zilungiswe bese ziphendulwa izindawo zokusebenza kosomabhizinisi abancane.“Zingaphendulwa ama-hub aseqophelweni eliphezulu, asize osomabhizinisi abasafufusa ukuthi baqhube amabhizinisi abo ezindaweni ezikahle. Lokho kungalekelela ekutheni kufukuleke umnotho, kwakhe namathuba omsebenzi,” kusho yena.Uthe bayakholwa ukuthi uma kungalungiswa isimo samabhilidi, idolobha lungathuthuka kakhulu bese lokho kuphucula impilo yezakhamuzi zeTheku nezokuphepha."
    },
    {
        "content": "UMHOLI weRise Mzansi, uMnuz Songezo Zibi, ukhala ngezaguga ezingamalungu ePhalamende ezishaya imithetho ethi abantu abaneminyaka engaphezu kuka-35 abangabekwa phambili uma kunamathuba emisebenzi.UZibi uthe esikhundleni sokuthi kuncishwe abantu abaneminyaka engaphezu kuka-35 amathuba emisebenzi, kufanele engabe kushanelwa zonke izaguga ePhalamende.Ukusho lokhu ngesikhathi iRise Mzansi KwaZulu-Natal yethula umqulu wezethembiso zokhetho, eThekwini, ngoLwesine.UZibi uthe siphelile isikhathi sezaguga ePhalamende naseziShayamthetho.Uthe iqembu lakhe ligadla ngabantu abasha njengoba kuyiwa okhethweni.Wenze isibonelo ngomele iRise Mzansi embangweni wesikhundla sikaNdunankulu waKwaZulu-Natal, uNkk Nonkululeko Hlongwane-Mhlongo, oneminyaka engaphansi kwengu-40.“Akafani nalaba baholi abadala abanitshela ukuthi senibadala uma nineminyaka engu-35, kodwa bona baneminyaka engaphezu kuka-70,  basengamalungu ePhalamende. IKwaZulu-Natal ifanelwe ukuba nomholi osemusha, onamaqhinga okutakula isifundazwe.”UNkk Hlongwane-Mhlongo uthe uma benqoba iKwaZulu-Natal okhethweni abantu abaneminyaka engaphezu kuka-35 angeke bashiywe ngaphandle.“Abantu abaneminyaka engu-35 noma kufanele banikezwe amathuba, bakwazi ukuziphilisa. Sizokuqeda ukucwaswa kwabantu abaneminyaka engu-35. Bonke abantu kufanele banikezwe amathuba afanayo, kuqashwe abantu abafanelwe umsebenzi.”UNkk Hlongwane-Mhlongo uthembise ukuthuthukisa amahostela nemijondolo uma benqoba ukhetho.Uthe abantu abahlala kulezi zindawo baphila ngaphansi kwezimo ezingezinhle.“Sizosebenzisana nezinhlangano Ubunye bamaHostela, naBahlali baseMjondolo, ukuqeda izinkinga ezikhungethe izindawo eziyimijondolo koCato Manor naseChesterville. Izimo zenhlalo kulezi zindawo azizinhle. Kubhoke ubugebengu, kusocongwa abaholi bemiphakathi.“Emahostela izindlu okuhlala kuzo obaba bethu nabafowethu, zihlukaniswe ngamakhethenisi. Uhulumeni utshela abantu ukuthi abazohlala nemindeni yabo ngaphansi kwalezimo lezi. Amahostela kufanele athuthukiswe ukuze abantu bezokwazi ukuhlala nemindeni yabo kuwo.”UNkk Hlongwane-Mhlongo uthe bazobuqeda nya ubugebengu obudlangile kulesi sifundazwe.“Sizosusa izigebengu emiphakathini. Lokhu sizokwenza ngokubambisana nezinhlangano ezilwa nobugebengu.”UNkk Hlongwane-Mhlongo uthe bazosebenzisana nezinhlangano ezilwela amalungelo abantu, nezingenzi nzuzo.Uthe bazokwenza ngcono ezemfundo, ezempilo, baphinde babeke phambili abaphila nokukhubazeka."
    },
    {
        "content": "KUGQUGQUZELWE ababhalisele i-Unemployment Insurance Fund (UIF) ukuba baye emahhovisi omnyango wezabasebenzi ukuze basizakale.Lokhu kuza emuva kokumiswa kwezinsiza ze-UIF ukuba zitholakale kumakhompyutha (online) nakumaselula njengoba inkantolo inqume ukuthi akumiswe inkampani ebhekelele lezi zinsiza.UMnyango wezabaSebenzi wathula uhlelo lokuthola izinsiza ze-UIF online nakumaselula ukuze unciphise olayini abade emahhovisi awo. Abantu abafaka izicelo ze-UIF yilabo abasuke bephelelwe wumsebenzi, abakhulelwe nabanye abasuke begunyazwa wumthetho ngenxa yezimo ababhekene nazo.UNgqongqoshe wezemiSebenzi, uNkk Nomakhosazana Meth, uthe njengoba inkantolo imise le nkampani kusho ukuthi okwamanje izinsiza ze-UIF ngeke zithokakale online, ngeke zenzeke nakumaselula.“Sicela abantu baye emahhovisi oMnyango wezemiSebenzi ukuze bathole izinsiza ze-UIF. Sizolula nesikhathi sokusebenza ukuqinisekisa ukuthi abantu bayasizakala. Siyazi vele ukuthi ukungatholakali kwezinsiza online kuzoholela ekutheni kugcwale abantu emahhovisi,” kusho uNkk Meth.Uxolisile kubantu ngokuphazamiseka okudalwa wukungatholakali kwezinsiza ze-UIF online, esho ukuthi bekufanele balandele isinqumo senkantolo.Uthembise ukuthi uzosebenzisana nezinhlaka ezifanele ukuze enze isiqiniseko sokuthi isimo esinjengalesi asiphindi sibe khona.“Sicela abantu basibekezelele ngesikhathi sisalungisa lolu daba lokutholakala kwezinsiza ze-UIF online. Sizobazisa abantu ukuthi kwenzekani ngesikhathi esifanele, uma sezibuya izinsiza. Siyaxolisa ngokuphazamiseka okube khona,” kusho uNkk Meth."
    },
    {
        "content": "INGXABANO phakathi kukanomehlo nekhansela iholele ekutheni izintombi nto zaKwaMashu, zingayi emhlangeni.Unomehlo uthi ikhansela lamsongela ngokuthi lizombamba ngoba uvotele i-MK, kuthe uma selingasamniki amafomu agcwalisayo wabona ukuthi beliqinisile, langamtshela nangemihlangano. NgoLwesihlanu, umhloli webhasi uthe kuvumeleke ukuthi agibelise izintombi eziyisikhombisa ekubeni abanye onomehlo bebegibelisa ezingu-15.Izintombi ezihlolwa uNkk Thulisile Ngema, uMaBiyela, zijike esitobhini. Zahamba nabazali ziyobuza edepho ukuthi kungani kuthiwa azibe yisikhombisa, kwathiwa azibuze ikhansela, kube yilo elizocacisa. Kuthiwa ikhansela lishayelwa ucingo, lathi aliyingeni indaba yomuntu owavotela i-MK.Ngakolunye uhlangothi, ikhansela lithi aliyanga koxazulula lokhu kudideka ngoba belimatasatasa futhi onomehlo babetsheliwe ukuthi unomehlo ngamunye uzohamba nezintombi eziwu-15, kodwa uNkk Ngema wafika nenqwaba.UNkk Ngema uthe ezinye izintombi bezizohamba ngenye imoto, ezingu-15 zingene ebhasini. Kuphoqeleke ukuthi zingabe zisahamba zonke. \"Ngangicabanga ukuthi uyazisholo nje uma ethi uzongibamba ngoba ekloloda ngesikhathi sokhetho, nakhona angazi ukuthi wayeze athi ngivotele i-MK nje, walibonaphi ivoti lami? Ikhansela liqale langanginika amafomu, lanikeza omunye unomehlo, lingishiya ngiwumakhelwane. Lowo nomehlo wanginika amafomu. Ngamangala ukuthi amafomu sengiwanikwa umuntu wakwesinye isigceme ekubeni ikhansela liwumakhelwane,\" kusho yena.Ikhansela uNksz Mafiki Zondi ezihlangula, uthe ubengeke aye edepho ayosayinela ibhasi njengoba bekusho uNkk Ngema ngoba umasipala ubesewakhokhele amabhasi ahambayo. \"Angimzomdi uNkk Ngema, umakhelwane wami. Uma eyi-MK nayo angiyizondi. Ngiyile ekuseni (ngoMgqibelo) ngayobachazela ukuthi uhlelo lokuya emhlangeni beluthini. Omama bezingane ngibachazelile ngoba bagcine behleli nezingane kwaze kwaba uMgqibelo. Angihlangene nohlelo lonke, yebo amafomu afikela kimi ekhaya. Nganikeza omunye unomehlo, wamnika. Kwase kumele baqhubeke batshelane ngokuzolandela. Bengingeke ngiye kubantu abese belwa besedepho ebusuku,“ kusho yena. "
    },
    {
        "content": "IZIHLATHI zivakashela izindlebe kubasebenzi bomasipala emuva kokusayinwa kwesivumelwano esizobanyusela amaholo ngo-6%.Lesi sivumelwano seminyaka emihlanu kulindeleke ukuthi silethe uzinzo komasipala abawu-257 abangaphansi kwe-South African Local Government Association (Salga).UNobhala Jikelele we-South African Municipal Workers Union (Samwu), uMnuz Dumisane Magagula, uthe lesi sivumelwano sizokhuphula amaholo abasebenzi abawu-300 000 abaqashwe komasipala.“Emuva kwezingxoxo ebezinzima sikwazile ukutholela abasebenzi u-6%. Lokhu kusho ukuthi imali izonyuka ngo-4.5% kusukela ngoJulayi 1 walo nyaka bese kunezezelwa u-1.5% ngoMashi wonyaka ozayo. Yisivumelwano seminyaka emihlanu esizoqinisekisa ukuthi umthwalo uyehla emahlombe abasebenzi njengoba impilo ibiza.”Uveze ukuthi abasebenzi abahola u-R22 000 nangaphansi, abangenaso isibonelelo sezindlu bazothola u-R2 000 ozokhokhwa kunyaka wokuqala wesivumelwano.Uthe bazoqhubeka benze uphenyo ukuthi abasebenzi abangasitholi isibonelelo sezindlu bangalekelelwa kanjani. Lolu phenyo luzophothulwa ngoMashi wonyaka ozayo.“Isivumelwano seminyaka emihlanu sizoqinisekisa ukuthi kunozinzo komasipala ngoba abasebenzi ngeke baphoqeleke ukuthi bayokhuluma indaba yamaholo ngenxa yezivumelwano zeminyaka embalwa. Kuzosiza omasipala ukuba bathumele izidingo kubantu,” kusho uMagagula.ISalga ikuqinisekisile ukuthi amaholo anyuswe ngo-6% ezingxoxweni ebezenganyelwe yiSouth African Local Government Bargaining Council.Kulezi zingxoxo abasebenzi bebemelwe yiSamwu ne-Independent Municipal and Allied Trade Union (Imatu).Izingxoxo ziqale ngoJulayi 15.I-Imatu nayo ithe isivumelwano sizoletha uzinzo komasipala kanti yize isivumelwano sisayinwe ngoLwesihlanu kodwa amaholo azonyuka kusukela ngoJulayi nonyaka. "
    },
    {
        "content": "IZIHLATHI zivakashela izindlebe kubasebenzi bomkhakha wensimbi emuva kokuthi izinyunyana zabo zisayine isivumelwano sokuthi amaholo abo anyuswe ngo-7% kusukela ngoJulayi.UNobhala Jikelele weNational Union of Metalworkers of South Africa (Numsa), uMnuz Irvin Jim umemezele ukuthi basayine isivumelwano seminyaka emithathu nabaqashi ngoMsombuluko.Uthe amaholo azonyuka ngo-7% ngonyaka wokuqala bese ngonyaka wesibili nowesithathu anyuke ngo-6%.Uveze ukuthi babuye bakwazi nokuphakamisa udaba lokuthi abasebenzi baxhaswe uma beuthenga izindlu.“Kuzobhekwa ukuthi imali ezosiza abasebenzi ukuthenga izindlu izotholakala kanjani bese siyaziswa kungakapheli izinyanga ezintathu.Siyajabula ukuthi sivumelane nabaqashi ngoba siye sabacela ukuthi beze nemali engcono. Sitholele abasebenzi isivumelwano esingaphezu kwamandla emali njengoba eku-5.3% thina sathola u-7%,” kusho uJim.Izinyunyana ezisayine isivumelwano yi-UASA eyayibizwa nge-United Association of South Africa, Numsa, South African Equity Workers Association (Saewa) neMetal and Electrical Workers’ Union of South Africa (Mewusa). INational Union of Mineworkers ithe isazokhuluma namalungu ayo.Inyunyana ezigqaja ngokumela abasebenzi abanamakhono (ama-artisan nonjiniyela), iSolidarity, ithe ayihambisani nalesi sivumelwano ngoba amalungu ayo azonyuselwa amaholo ngo-6% bese kufana nokuthi anyuswe ngo-2% uma sekudonswe imali edonswa nyangazonke."
    },
    {
        "content": "EMUVA kweminyaka emine aboshelwa ukuphehla udweshu lomtapo ngoJulayi 2021, uMnuz Bonginkosi Khanyile (34) useze wanikwa usuku okuzoqulwa ngalo icala.INkantolo yesiFunda yaseThekwini ikubekele uMashi 2025, ukuqulwa kwecala elithweswe uKhanyile oseyilungu loMkhonto weSizwe (MK) Party.UKhanyile ongaphandle ngebheyili ka-R5 000, uvele kule nkantolo ngoMsombuluko ngesikhathi kuphothulwa izindlalelo zokuqala kwecala.UMbuso uhlele ukubiza ofakazi abangu-62, usebenzise ama-video, izithombe nezingxoxo zakuWhatsApp uqinisa ibhawodi.UKhanyile uthe usamile emazwini awasho mhlazane ededelwa ngebheyli ukuthi umsulwa kodwa unqanyulezelwa ukuthi walwa nokuvalelwa ejele kowayengumengameli wezwe, uMnuz Jacob Zuma.Uqhube wathi noma seliphothuliwe icala, uyophuma phambili ngoba akukho muntu amyalela ukuthi atape, ashise noma abulawe.Icala lihlelelwe ukuba liqale ngoMashi 3 kuya kuMashi 15, 2025.“Icala anginalo. Into eyaba inkinga ukuthi ngasuke ngakhankasela ukuthi ubaba uNxamalala akhishwe ejele ngoba wayeboshwe engakaze avele enkantolo. Kwakuphulwa amalungelo akhe nguMengameli (Cyril) Ramaphosa nowayeyiNhloko yamaJaji uZondo,” kusho uKhanyileUqhube wathi iyona into esamgqigqisa enkantolo namanje.UMbuso usola uKhanyile ngokuba sekhaleni ekuphehleni izibhelu ngokuthi agqugquzele abantu ukuthi bavuke injebomvu emuva kokuboshwa kukaZuma. UKhanyile ukhale ngokuthi amacala athinta izibhelu ayebhekene nabanye abantu, okubalwa kubona amaNdiya ePhoenix,  “asulwa.”Uqhube wathi lawo maNdiya asahamba amacala kawanayo imibandela yebheyili yena anikezwa yona.“Njalo ngesonto kumele ngiyovela emaphoyiseni ngisayine. UCyril wathatha isinqumo sokuthi wonke umuntu oweseka uZuma uzomphilisa kanzima. Ingakho ngigqigqa inkantolo ngaphucwa ne-passport,” kuchaza uKhanyile.Uthe noma ngabe icala liyamgojela, yena uyobe azi ukuthi umsulwa ngoba ayikho impahla nezinxanxathela zezitolo azithungela ngomlilo futhi akukho akweba."
    },
    {
        "content": "KUZOCACA ngoLwesine ukuthi wenza njani uthishanhloko wasesikoleni iMpumulwane Primary, KwaMaphumulo, uMnuz Sithembiso Khumalo (53), osolwa ngokubandakanyeka ecaleni lokubulawa kwephoyisa loMkhandlu weTheku, uCaptain Thomas Ntombela.Umufi wadutshulwa wabulawa esemzini wakhe okwa-S, eMlaza, ngoMeyi 3, nyakenye. Kuthiwa wahlaselwa ngabesilisa abangazange babuze lutho ngesikhathi evula isango.Waphuthunyiswa esibhedlela eSiphingo Medical Towers okuyilapho okwafike kwamenela khona.Ngemuva kwalokho, kwaboshwa inkabi uSipho Ntombela eyayikade isekubhaceni. Le nkabi yagcina seyigeqa amagula enkantolo, yaveza ukuthi yayithunywe nguNkk Faith Ntombela ogane umufi.Wakhalelwa ngamasongo kaSigonyela uNkk Ntombela, kusuka lapho ugqigqa enkantolo.Icala labe selidluliselwa eNkantolo eNkulu yaseThekwini. Emasontweni amabili edlule, enkantolo kwavela ukuthi uNkk Ntombela uyalivuma icala bobabili nenkabi esatshwayo KwaZulu Natal, uKhulani Cele, nayo okwavela ukuthi iyabandakanyeka etulweni lokubulawa kukamufi.UKhumalo naye owaboshwa eyamaniswa naleli cala kwavela ukuthi wayesebenzisana noNkk Ntombela kukhandwa itulo lokubulala umufi.Kuvela ukuthi kumethusile uKhumalo ukuvuma kwalaba icala futhi akazi ukuthi kumele enze njani.Ngaphambilini, inkantolo ike yakhipha isexwayiso esishubile isibhekise ngqo kuKhumalo sokuthi makahlukane nokulokhu enza imizamo yokuxhumana nenkabi engaphakathi ngaleli cala, uSipho Ntombela.Namhlanje, kulindeleke ukuthi kucace ukuthi njengoba laba ababili sebelivuma icala yena uKhumalo uzokwenzanjani.UKhumalo ungaphandle ngebheyili ayithola nyakenye, ngoDisemba, ngesikhathi leli cala lisaqhubeka eNkantolo yeMantshi yaseMlaza.Ngaphambilini kwavela ukuthi isibhamu esabulala umufi satholakala sigqitshiwe egcekeni likaKhumalo KwaMaphumulo."
    },
    {
        "content": "ABASABUTHI quthu ubuthongo abanye abantu baseZimangweni, oThongathi, abakhahlanyezwe yimvula enamandla ehambisana nomoya njengoba bebalisa ngokuthi kukhona asebesebenzisa ithuba ukweba izimpahla zabo.Kuvela ukuthi kunamaphara abhokile antshontsha izimpahla ezibekwe ngaphandle kwezindlu ezidilikile.Isolezwe  lihambele kule ndawo lathola ngamalungu omphakathi ukuthi amaphara awazibekile phansi eba izimpahla.UMnuz Petros Ndimande, ongomunye wabadilikelwe, uthe uyaphoqeleka ukuthi angalali agade izimpahla zakhe ezincane ezisele.\"Uma kungahamba lezi ezincane izimpahla ezisele ngabe ngilimele kakhulu,'' usho kanje.Uthe bayafisa ukuthi kube khona usizo abalutholayo kuhulumeni ukuze bezokwazi ukulungisa izindlu zabo ngokushesha. Ubekhuluma ematasa eshayela ukhethe njengoba ebevusa indlu yakhe ephephukile. \"Ngibone kungcono ukuthi okwamanje ngibe ngizilungisela indlu yami,'' usho kanje.Uthe ubekade ehlala namalungu omndeni wakhe amabili kodwa kumphoqile ukuthi awagodukise njengoba isimo sibonakala simapeketwane.UMnuz Bongani Dlamini naye uthe kuyabaphoqa ukuthi baziqaphe izimpahla zabo ngoba uma kungenjalo kungasa sezingekho.Naye ubeseqalile elungisa indlu yakhe eshayela nokhethe. \"Singakujabulela ukuthi lusheshe usizo uma kuwukuthi sizogcina silutholile,'' usho kanje.Nayizolo izikhulu zikahulumeni bezisaqhubeka nokugqigqa kule ndawo. UMphathiswa wezokuThuthukiswa koMphakathi KwaZulu Natal, uNkk Nonhlanhla Khoza uhambele kule ndawo.Uqale ngokuyoduduza umndeni wakwaZikhali lapho okudlule khona indodakazi yakhona uNksz Sisana Nyawo (39).Umufi kuvela ukuthi ulinyazwe kabi yisihlahla esiwele phezu kwakhe. Unina uNkk Nelly Zikhali ubedinda isililo ebalisa ngomshophi omvelele.UNkk Khoza uthe bazibophezele ekutheni bangenelele ukuze bazithole ukusizakala ngezindlela ezahlukene abantu abakhahlamezekile.Uthe umndeni wakwaZikhali bazowulekelela njengoba kukhona oshonile. Bekukhona neMeya yeTheku, uMnuz Mxolisi Kaunda, oveze ukuthi kunezinhlelo zokuthi bakhelwe izindlu ezisemgangathweni abantu bakule ndawo.IMeya yaseKing Cetshwayo, uMnuz Thami Ntuli, unikezele ngosizo lokudla kubantu abakhahlamezekile. Uthe kuyishwa okuvelile.Iqembu i-MK nalo belihambele khona liyolekelela ngokuya ngasethunjini ukuze abantu bangadliwa inkemane njengoba besele dengwane. "
    },
    {
        "content": "UTHELE izithelo ezinhle umkhankaso wamaphoyisa wokulwa nobugebengu elokishini laseNanda, enyakatho yeTheku.Lokhu kulandela ukuboshwa abasolwa abayisithupha abebefunelwa amacala abucayi.Laba basolwa baboshwe ngokusa kwangoLwesibili, eMzinyathi, ngemuva kokuthi amaphoyisa alunywe indlebe ngokubonakala kwalaba basolwa.“Amaphoyisa afike emzini oseMzinyathi lapho abasolwa ebebecashe khona athola abasolwa abayisithupha, kwaphunyuka oyedwa.”Laba bebefunelwa amacala odlame lwasemphakathini okubalwa kuwo nawokubulala unobhala we-ANC kuwadi 53 uThanduxolo Sthandathu, owayedume ngelika-General. “Abasolwa abaneminyaka ephakathi kuka-19 no-29 ubudala, batholwe nezibhamu ezimbili, esisodwa sicishwe izinombolo zaso namamagazini amabili agcwele izinhlamvu.”Laba bazovela phambi kweNkantolo yeMantshi yaseNtuzuma, ngoLwesibili. Ukuboshwa kwabo kulandela okwangesonto eledlule lapho kwaboshwa khona abasolwa abahlanu ababonakala kuma-video ezinkundleni zokuxhumana becanasa, bedlalisa izibhamu. Nabo laba bazovela ngoLwesithathu kuyo le nkantolo."
    },
    {
        "content": "BABHEKE ukuthi uMkhosi woMhlanga wakulo nyaka uhanjelwe isibalo sabantu esiphezulu kwesake sabonwa kulo mkhosi waminyaka yonke.UMnyango wezoBuciko namaSiko KwaZulu-Natal, uthe ulindele amatshitshi angaphezu kuka-40 000 ukuba abe ingxenye yomkhosi wakulo nyaka.Ngokwezibalo zomnyango, isibalo sijwayele ukuba u-35 000.Umkhosi wakulo nyaka uyingqophamlando njengoba kuzobungazwa iminyaka engu-40 kwavuselelwa lolu siko.UMkhosi woMhlanga wavuselelwa iNdlovukazi uShiyiwe Mantfombi Dlamini Zulu ngo-1984.Umlando uveza ukuthi umkhosi wangalowo nyaka wawuhanjelwe amatshitshi angu-500.UMkhosi woMhlanga wakulo nyaka uzoqala esigodlweni eMachobeni, eNgwavuma.Lo mkhosi uzokuba izinsuku ezimbili, uLwesihlanu noMgqibelo, kulindeleke ukuthi uhanjelwe amatshitshi angu-5 000.Ngesonto elizayo kuzoba nomkhosi omkhulu esigodlweni eNyokeni, kwaNongoma.Umkhosi uzothatha izinsuku ezintathu, uzoqala ngoLwesihlanu, futhi kulindeleke ukuthi uhanjelwe amatshitshi angu-40 000.Okhulumela umnyango, uMnuz Ntando Mnyandu, uthe konke sekumi ngomumo.“Indlunkulu kaZulu ngokubambisana nohulumeni wesifundazwe, omasipala kanye nezinye izinhlaka sebekulungele ukwamukela amatshitshi aqhamuka kuzo zonke izifunda ezingu-11 zaKwaZulu-Natal, aqhamuka ezifundazweni ezingomakhelwane iMpumalanga neGauteng, kanye naqhamuka eSwatini.”UMnyandu uthe balindele ubukhazikhazi emkhosini wakulo nyaka.“Kukhulu ukuzigqaja eMkhosini woMhlanga. Izintombi zizikhethela zona ukuzigcina nokuzithiba ocansini. Kulo mkhosi, izintombi ezisuke zihlobe ngemibala ehlukene ekhombisa ukuba msulwa kwazo, ziyaye zihambe ngamaqoqo. Zisuke zicula amahubo ngesikhathi zihambisa umhlanga eSilweni uMisuzulu Sinqobile kaZwelithini. “Lo mzuzu ukhombisa ukunqoba kwazo zonke izintombi ezilingweni ezibhekana nazo. ISilo uGoodwill Zwelithini kaBhekuzulu sasisebenzisa uMkhosi woMhlanga ukugqugquzela amatshitshi ukuba aziphathe kahle. Ngokubambisana neNdlovukazi uMantfombi kaSobhuza, basungula inkundla yokukhuthaza izintombi ukuba ziziphathe kahle.”UMnyandu uthe ngenxa yokubaluleka komkhosi wakulo nyaka babe nemicimbi yokulungiselela izintombi eziya emhlangeni ebikuzo zonke izifunda.“Kube injabulo yodwa ngesikhathi kunemicimbi ebinesiqubulo esithi #SiyayaEmhlangeni.”UMnyandu uthe emkhosini wakulo nyaka bazophinde bahlomise amatshitshi ngamakhono, baphinde bawaluleke ngemikhakha angayifundela.“Inhloso yalokhu ukuba izintombi zikwazi ukubhekana nezimo zempilo.”"
    },
    {
        "content": "BABHEKE lukhulu koyinhloko yamajaji, uMandisa Maya, othathe izintambo ngokusemthethweni ngeSonto.IJaji Maya, oyinhloko yamajaji yesifazane yokuqala kuleli, uthathe ngokusemthethweni emva kokushiya kobeyinhloko yamajaji, uRaymond Zondo, othathe umhlalaphansi ekupheleni kwenyanga eyedlule.Amaqembu ezepolitiki nezinhlaka zezobulungiswa bathe balindele lukhulu kuJaji Maya.Inhlangano eqapha ukusebenza kwamajaji, iJudges Matter, ithe ziningi izinselelo ezisabhekene nezobulungiswa.UMnuz Mbekezeli Benjamin weJudges Matter, uthe inkinga enkulu imayelana nokuphathwa kwezinkantolo.UBenjamin uthe uZondo uzamile ukuyilungisa le nkinga kule minyaka emibili ephethe.“Kodwa ke usazisile ukuthi ugcine engakwazanga ukuyilungisa, wayesazama ukubonana nomengameli. Manje uMaya kufanele aqhubeke nalolu daba. Sizimisele ukusebenzisana naye sizophinde siqaphe ukusebenza kwakhe.”UBenjamin uthe nakuba ezobulungiswa zibhekene nezinselelo eziningi uyakuncoma ukuzimela kwazo.Inhlangano ehola uhulumeni wokubambisana, i-ANC, ithe ukuthatha izintambo kweJaji Maya kufakazela ukuthi ukusebenza ngokuzikhandla kuzala impumelelo.Okhulumela i-ANC, uMnuz Zuko Godlimpi, uthe uMaya uyisibonelo esihle ezweni.“Uzinikele emsebenzini wakhe. Uzokuba owesifazane wokuqala ukungena kulesi sikhundla. Lokhu kufeza izifiso ze-ANC zokuba kube nezinguquko, abesifazane baqokelwe ezikhundleni zokuphatha kuzo zonke izinhlaka zomphakathi. Simfisela inhlanhla njengoba ethatha lolu hambo. Siyazibophezela ekumesekeni ngayo yonke indlela.”I-ActionSA ithe ukuthatha kukaMaya kuyinto enkulu emlandweni wakuleli.Umholi we-ActionSA ePhalamende, uMnuz Athol Trollip, uthe ukuthatha kukaMaya kufanele kuze nezinguquko ezinqala kwezobulungiswa.“Kufanele sifunde kulokhu esidlule kukhona, bese sithuthukisa ukusebenza kwezobulungiswa.”Bobabili uGodlimpi noTrollip baphinde bancoma iqhaza likaZondo abathe uyibambe ishisa.Bathe uZondo wakwazi ukwenza umsebenzi wakhe ngokungesabi yize kwakukhona ababemchapha ngazo zonke izinhlamba.UMaya waqokwa uMengameli, uCyril Ramaphosa, ngoJulayi.Ubeyiphini lenhloko yamajaji, nokuyisikhundla aqokelwa kuso ngo-2022.Ngaphambi kwalokho ubengumengameli weNkantolo yezokuDluliswa kwamaCala kuleli, nokuyisikhundla aqokelwa kuso ngo-2017. "
    },
    {
        "content": "ABELAPHI bendabuko bathi kunabaqashi abasanyathela amalungelo abasebenzi ngokungazemukeli izincwadi zokugula ezibuye nabasebenzi abelashwe ngokwesintu.Laba belaphi bathi kunabasebenzi abangaphezu kuka-30 abakhonjwe indlela ngesinye isitolo esidayisa izingubo esiseHammarsdale, sithi izincwadi zabelaphi bendabuko ezifike nabasebenzi ziwumgunyathi.UMnuz Mbongeni Dlamini wesikhungo esiqeqesha abelaphi ngenhlanzeko nokuthi kumele bayilandele kanjani imithetho yokwelapha ngokuhambisana nemigomo yoMnyango wezeMpilo kuleli, Abelaphi Bendabuko Traditional Practices, uthe lesi sitolo sikhombe indlela abasebenzi abangaphezu kuka-30 ngezincwadi abafika nazo ziphuma kubelaphi abehlukene phakathi kuka-2018 kuya ku-2023.\"Lesi sitolo sicindezela amalungelo abasebenzi. Kusho ukuthi siyabaphoqa ukuthi basebenzise odokotela basentshonalanga okushayisanayo noMthethosisekelo wakuleli. Kuleli sonto singabelaphi siphelezele abasebenzi abafake lolu daba kumxazululi wezindaba zabasebenzi iCommission for Conciliation, Mediation and Arbitration (CCMA),\" kusho yena.Uthe lesi sikhungo sigunyaziwe ukuthi siqeqeshe abelaphi bese sibanikeza igunya lokuthi bakhiphe izincwadi, omunye wabelaphi okuthiwa izincwadi zakhe ziwumgunyathi ugunyazwe ilesi sikhungo ukuthi anikeze iziguli zakhe izincwadi.UMnuz Lonwabo Khakhana, owumgqungquzeli wenyunyana, iFree At Last Workers Union of South Africa (FALWUSA),  okuyinyunyana emele laba basebenzi ecaleni eselize lafinyelela kwaCCMA, uthe ngokubona kwabo umqashi akayilandelanga imigomo ngoba uvele wabaxosha abasebenzi ekubeni zikhona ezinye izijeziso abengazikhipha uma ekholwa ukuthi izincwadi zabo ziwumgunyathi.\"Umqashi phambilini ubezemukela izincwadi ezifika nabasebenzi ababonwe ngabelaphi, futhi abakhokhele, gwiqiqi ngesikhathi seCovid-19, washintsha wathi lezi zincwadi ziwumgunyathi. “Umqashi usebenzise ithuba lokuthi iningi lalaba basebenzi abekho ngaphansi kwenyunyana futhi nemithetho kabayazi kanti ushaye phansi ngoba thina sibone ukuthi kunyathelwa amalungelo abasebenzi sase sisondela kubo ukuze sibalekele. ENingizimu Afrika umsebenzi uvumelekile ukuthi azikhethele ukuthi welashwa umelaphi wendabuko noma udokotela wasentshonalanga. Lokhu sikubona kuyindlela yokucindezela nokuphoqa abasebenzi ukuthi basebenzise odokotela basentshonalanga. “Lapha asikhulumi ngomelaphi oyedwa, eziningi izincwadi ngezomelaphi waseHammarsdale kodwa kukhona nezomelaphi waseFolweni. Njengoba siye kumxazululi sifuna umqashi acacise ukuthi ufinyelele kanjani ekutheni aze axoshe abasebenzi ngaphandle ngokubexwayisa?\" kusho uKhakhana.Kusukela ngo-2014, udaba lokuthi abelaphi bendabuko bakhiphe izincwadi eziwubufakazi bokuthi babonwe umelaphi wendabuko lujwayele ukususa umsindo kuleli. Ngo-2014, uMnyango wezeMpilo wathi izincwadi zabelaphi zivumelekile kodwa wasungula umkhandlu wabelaphi,  iTraditional Healer Council, njengoba kuyalela komthetho i-Traditional Health Practitioners Act 22 of 2007, ukuze abelaphi ababhalise kuwo kube yibo abavumelekile ukuthi bakhiphe izincwadi kodwa okwamanje kusanemicikilisho esashoda ekutheni lo mkhandlu usebenze kahle. Abelaphi balandela imigudu elawulwa ilo mnyango nezinhlangano zabelaphi ezibhaliswe kuwo ukuze  bagunyazwe ukuthi bakhiphe izincwadi. "
    },
    {
        "content": "UMGQUGQUZELI woMkhonto weSizwe (MK) kuzwelonke obambile uMnuz Nathi Nhleko, uthi izitha zeqembu zilinike amandla ngesikhathi zizama ukuqeda ngalo.UNhleko owake waba wungqongqoshe wamaphoyisa kuleli, uxoxe neSolezwe ngezinhlelo zeMK, wathi iqembu lizimisele ukudla ukhetho ngesonto elizayo. UNhleko umemezele ukushiya kwi-ANC ngoMashi nonyaka, emuva kwalokho wathushuka kwiMK.Owayengumengameli uJacob Zuma ngoDisemba nyakenye, wethule iMK wathi uzoyikhankasela ayeseke futhi akasayingeni eye-ANC. I-MK iwundabamlonyeni kulezi zinsuku ezweni kanti abanye bathi izoshintsha ipolitiki abanye bethi bayoke babone.Igama loMkhonto weSizwe libangwe kakhulu, i-ANC ikhala ngokuthi kuthezwa yona nomlando wayo. Kuphunywe kwangenwa ezinkantolo kodwa iMK yanqoba.UNhleko uthe izimbangi zabo zenze iphutha zinganakile zizama ukubaphundla kanti zibakhulisa kakhulu. Uthe kukhulunywa ngeMK lonke izwe futhi abantu babona ithemba labo.“Akusinyakazisi thina ukuhlushwa sihambe izinkantolo ngoba basinike isigcawu sokuzikhangisa esingasikhokheli ngisho isenti. Uma sivela enkantolo silunqobe udaba izinkumbi zabantu zibhekile nabezindaba. Sidumile, kulokhu kukhulunywa ngathi,’’ kuphawula uNhleko.Uthe ukubunjwa kweMK akufani namanye amaqembu ayizicagogwana nje kodwa yona iyithemba labantu. Uthe baze basho abantu ukuthi ababizwa bayaziyela eqenjini. UNhleko uthe konke lokhu kukhomba ukuthi umoya wabantu ungakuphi.Uqhube wathi ubufakazi bokuthi iMK ngeyabantu, bubonakale ngempelasonto edlule ngesikhathi yethula izethembiso zokhetho ezinkundleni yemidlalo e-Orlando, eSoweto. Uthe bebethwele kanzima behlela umcimbi ngoba kukhona abebezama ukubavimba kodwa bafohla kunjalo.UNhleko wengeze ngokuthi bakwazile ukuhlela umcimbi omkhulu bengenayo nemali etheni futhi bebengabahehi abantu ngezijumbane zokudla njengamanye amaqembu.Okuseqhulwini kwiMK wudaba lokulwa nenhlupheko nokweseleka kwamathuba omsebenzi. Kukhona nodaba lwezemfundo okuthiwa kufanele ibhekwe kabanzi. IMk ikhuluma nangokulwa nobugebengu ngokuthi kushintshwe umthetho osebenza kuleli.UNhleko uthe isinqumo senkantolo sokuchitha uZuma ohlwini lwasePhalamende bayasibona nje kodwa asiwucwilisi umkhumbi. Uthe isekhona indlela eya phambili futhi abantu bazozibonela bona.Wengeze ngokuthi okubalulekile okwamanje wukulungiselela ukhetho bese emuva kwalo kwakhiwa izinhlaka.“Umsebenzi omkhulu wukuthi siye okhethweni kodwa kubalulekile ukuthi emuva kwalokho kwakhiwe izinhlaka ukuze iqembu liqhubeke. Akufanele kube sengathi bekuyiqembu eliqhamuke ngoba lifuna ukhetho,’’ kusho uNhleko."
    },
    {
        "content": "UBUHLAKANI namava kaMgqugquzeli kaZwelonke weqembu Umkhonto weSizwe, uMnuz Floyd Shivambu, azokwazi ukumsiza ekuphembeni amagatsha kuleli qembu, akhe imigomo aphinde abumbe izinhlaka ezifana nophiko lwentsha nolwabesifazane.Lokhu kushiwo abahlaziyi bezepolitiki abathe mkhulu umthwalo obekwe emahlombe kaShivambu kanti abangabazi ukuthi lo msebenzi uzowenza ngempumelelo. Bakusho lokhu nje, kulandela ukutuswa kwesenzo somholi we-MK, uMnuz Jacob Zuma, sokujuba uShivambu kulesi sikhundla njengoba leli qembu lisabumba amagatsha kanjalo nemigomo.UZuma umncomile uShivambu osule kwi-EFF njengephini likamengameli, ngobuhlakani bakhe wathi wambona esasophikweni lwentsha lwe-ANCYL ukuthi akayimpumputhi ipolitiki.Umhlaziyi wezepolitiki, uMnuz Zakhele Ndlovu waseNyuvesi yaKwaZulu-Natal, uhambe emagameni abancoma isinyathelo se-MK sokujuba uShivambu kulesi sikhundla.Uthe uzokwazi ukubumba amagatsha, akhe imigomo, abhekele labo abajutshwe kumakhokhasi ePhalamende naseziShayamthetho, aphinde enze nokunye.“Unamava nobuhlakani njengoba nakwi-EFF nguyena muntu obethathwa njengomunye onobuhlakani. Angingabazi ukuthi lo msebenzi anikwe wona uzowenza ngempumelelo.”UNdlovu uthe kodwa akaboni ezokwazi ukubumba izinhlaka ezixovayo ngaphakathi ngoba nguZuma ongenza lokho.“Asazi futhi noma uzokwazi yini ukukhulisa iqembu ezifundazweni elingatholanga khona amavoti amaningi. Kunabakholelwa ukuthi i-MK ivotelwe abantu abakhuluma isiZulu, ngakho angazi noma uzokwazi yini ukulikhulisa ezifundazweni ezifana neNorth West, Limpopo nase-Western Cape,” kusho uNdlovu. Omunye umhlaziyi ofundisa enyuvesi yakuleli i-Unisa uNkk Sanet Madonsela, uncome umnyakazo we-MK ukujubela uShivambu kulesi sikhundla.Uthe bekulokhu kukhulunywa ngokungahleleki kwezinto kwi-MK njengoba namagatsha ebengekho.“Uzokwazi ukukhanda amagatsha anike ne-MK umkhombandlela. Ngakho umnyakazo omuhle ngoba uzogxila nasezintweni ezithinta ucwaningo kuleli qembu.”Uthe abanye bebecabanga ukuthi ukuthatha lesi sikhundla kufana nokwehlelwa amandla njengoba kwi-EFF nguyena obelandela umholi wayo ngokuba sesikhundleni esiphezulu.UNobhala Jikelele we-MK, uDkt Sifiso Maseko, uveze ukuthi umsebenzi kamgqugquzeli kazwelonke wukuhlela, athuthukise izinhlaka zeqembu, akhe imiqulu nemigomo, acije ngezepolitiki, enze ucwaningo, aqaphe ukusebenza kwemigomo.Okunye ngukuqapha ukusebenza kwalabo abakumakhokhasi ahlukene aphinde abe sethimbeni leKhomishini yezoKhetho.UShivambu uthe noma noma bangamsusa kulesi sikhundla kodwa uzoqhubeka nokuba yilungu.“Uma ngisuswa ekubeni yilungu leqembu, ngizoqhubeka nokuba ivolontiya. Ngizofaka izingqwembe noma kuthiwa ubuholi buyangichitha. Angizele izikhundla kwi-MK kodwa ukuzosebenzela abantu.” "
    },
    {
        "content": "INHLANZI ishelwe amanzi kuboshwa abasolwa ngokuhlalisa lubhojozi umphakathi waKwaMashu bese bebhaca ehostela lakuleya ndawo.Amaphoyisa abophe abasolwa abathathu ngoMsombuluko, abavele eNkantolo yeMantshi yaseNtuzuma ngoLwesithathu icala lahlehliswa.OMnuz Dumisani Mlambo (26), Sifundo Hlophe (24) noMnuz Mlondolozi Malinga (43) babhekene necala lokuzama ukubulala, ukuduna imoto nawokutholakala nezibhamu nezinhlamvu okungekho emthethweni.Isolezwe lithole ukuthi laba baboshwe yithimba lamaphoyisa laKwaMashu elibikelwe ngobugebengu obebukade benzeka emgwaqweni uDumisani Makhaye.Kuvela ukuthi abasolwa babone amaphoyisa behla emotweni abebehamba ngayo badla phansi.Amaphoyisa kuthiwa ahubhe ngezinyawo abasolwa, omunye wabo wadubula ebhekise kuwona kodwa wabanjwa.Kubikwa ukuthi utholwe nesibhamu i-9mm ecishwe izinombolo nezinhlamvu. La maphoyisa kubikwa ukuthi aqhubekile nokuthungatha abasolwa, omunye waboshwa ngasemgwaqweni eSiyanda nesibhamu esingekho emthethweni.Kuthiwa uphenyo lwamaphoyisa luwaholele emzini oseSiyanda lapho kuboshwe khona umsolwa wesithathu otholakale nemoto iVW Polo emhlophe obekukade kubikwe ukuthi idunwe eNtuzuma ngawo uMsombuluko.Kulindeleke ukuthi uMlambo abuyele enkantolo ngo-Agasti 29, uMalinga benoHlophe bavele ngosuku olulandelayo.Kwenzeka lokhu nje abanye ababili abasolwa ngokugcweleza kule ndawo basanda kudutshulwa babulawa. Owokuqala ushone emuva kwesigameko sokudunwa kweloli lezinkukhu elafakwa ehostela kwaphenduka idili likamkhipheni.Owesibili udutshulwe washona esigcemeni kwa-H ngesonto eledlule. Umphakathi wasehostela KwaMashu ubukade usuhlalele ovalweni ngenxa yaleli qembu eligcwelezayo.Abantu baphinde banengwa yivideo ebikhombisa laba bantu beqhumisa izibhamu emini kabha ehostela."
    },
    {
        "content": "ZIZUNGEZE ezinkundleni zokuxhumana impelasonto yonke izithombe zabashayeli bamatekisi base-Estcourt bedlubhe amaphinifa, ama-weave, amacici, abanye baze baruja nemilomo, baphatha nezikhwama zabesifazane begubha inyanga yabesifazane esongwa kuleli sonto.UMnuz Goster Mabizela, ongomunye wabenze lokhu uthe baqoke ukuhlonipha abesifazane ngale ndlela kuyinyanga yabo.Uthe benze lokhu ngoba bazalwa yibo abantu besifazane, bathandana nabesifazane futhi nakubagibeli babo kukhona abesifazane.“Ngokwejwayelekile, umuntu wesifazane uyahlonipha. Uma kwenzekile wanyukelwa umoya, kusuke kukhona osekumdine kakhulu. Uma sibahlonipha, ngeke baphakanyelwe yimimoya,” kusho uMabizela.Uthe ngabakwenzile bebefuna ukushumayela ivangeli lokuthi abangahlukunyezwa abantu besifazane.Bagqugquzele amadoda ngokuthi uthando abalukhonjiswa abazali babo bebathwala izinyanga eziyisishiyagalolunye, abalubuyisele ngokuthi babaphathise okwezikhali zamaNtungwa abesifazane. Uthe bekuqhuma uhleko, kuvunguza nomoya wokujabula ematekisini arenka kuCorner Street, abagibeli bengayikholwa into ebebeyibona.“Umuntu ubethi uma evula isicabha setekisi, afe ukuhleka ebona umshayeli erujile, egqoke ne-weave. Bekuhambe kuhlekwa etekisini, kuze kuyofikwa lapho kuyiwa khona,” kusho uMabizela, othe yena elakhe iphinifa ubeliboleke kumkakhe.Okhulumela iSantaco KwaZulu-Natal uMnuz Sfiso Shangase uthe kubajabulisile okwenziwe osomatekisi nabashayeli baseMtshezi.“Kuyasijabulisa ukuthi baveze ukuthi abahambisani nokuhlukunyezwa kwabesifazane nokuthi bayazibophezela ekutheni bangahlukunyezwa. Abakwenzile kuhle, siyakukhuthaza, sinxusa nokuthi bakuphile kubagibeli babo besifazane. Singezwa ngelinye ilanga kuthiwa bahlukumeze umgibeli wesifazane emva kokwenza into enhle kangaka,” kusho uShangase."
    },
    {
        "content": "BAFIKE kwezwakala abafundi basezikoleni ezisesifundazweni iKwaZulu-Natal, bebuya nezindondo emqhudelwaneni wamazwe omhlaba, i-International Science Technlogy and Engineering obuseBali, e-Indonesia emasontweni amabili edlule.USiqiniseko Mpontshane (20) waseMabhanoyini eJozini, ofunda  u-Grade 12 eMandla Mthethwa School of Excellence ubuye nendondo yesiliva elala isibili emkhakheni abengenele kuwo, njengoba ubebukisa ngemoto ayisungule eyiqala phansi enganciphisa izingozi emigwaqweni, amajaji ahlabeka umxhwele. UHusna Docrat ofunda u-Grade 11 eSt Dominics eNewcastle, wathola indondo yegolide ngocwaningo lwakhe oluthinta uhlobo lweplasitiki esetshenziselwa ukufaka izimpahla, engahlala isikhathi esevile eminyakeni ewu-20, engasiza ukugwema ukunukubezeka kwemvelo  ngenxa yokungcola.Kulo mqhudelwano okusuke kubhekene abafundi nezitshudeni zezikhungo zemfundo ephakeme ezivela emazweni omhlaba, kubukiswa ngezinto ezehlukene eziqhamuka nentsha ezingaletha isixazululo ezinkingeni ezehlukene emhlabeni jikelele.USiqiniseko bekunguyena kuphela kubafundi abathathu abaqokwe emncintiswaneni i-Eskom Expo  for Young Scientists kuleli, ovela esikoleni esisemakhaya.  Ekhuluma neSolezwe uthe ubengakulindele ukuphuma isibili.“Ngijabule kakhulu ngengikuzuzile. Besiqhudelana nabebevela emazweni ahlonishwayo okukhona kuwo i-France, USA, UK namanye.  Iningi labebekulo mkhakha engiqhathwe kuwo, yizitshudeni ezivela ezikhungweni zemfundo ephakeme kuyimina nje obevela esikoleni samabanga aphezulu. Ngibonga kakhulu kubazali bami, othisha bami nakubantu abenze iphupho lami laba yimpumelelo,” usho kanje.Isifiso sakhe esikhulu ukuthola umfundaze, njengoba efuna ukufundela ukuba yi-Megatronic Electrical Engineer.USiqiniseko uthe imoto yakhe uyiqale esafunda esikoleni samabanga aphansi eJozini okuthe ngo-2021 waqala ukuthuthukisa umsebenzi wakhe.  Iyazishayela yona, ihamba ngogesi ibe nomazibuthe ezinhlangothini zonke abavimbela ukuthi ingashayisi ezinye emgwaqweni, okuyinto uSiqiniseko athi inganqanda izingozi.  Embukisweni wezinsuku ezintathu walo mqhudelwano phakathi kukaMeyi 2 no 5, amajaji kuthiwa abenikeza nongenelile ithuba lokuba achaze kabanzi ngomsebenzi wakhe.UMnuz Parthy Chetty owuMqondisi kwi-Eskom Expo ecashunwa kwi-website yoMnyango weMfundo eyisiSekelo, ubongele abafundi abahlabene,“Kuyajabulisa ukubona abafundi bakuleli beqhudelana nabanye basemazweni omhlaba. Laba bafundi baqhamuka ezindaweni ezehlukene kuleli ngakho kuyathembisa ukubona izinhloso zethu nge-Science, Technology, Engineering, Mathematics and Innovation (STEMI), kuyaqala kuthela izithelo,”usho kanje."
    },
    {
        "content": "KUBOSHWE abantu abangu-243 KwaZulu-Natal bathweswa amacala okudlwengula ngoMashi nonyaka.La basolwa bayingxenye yabantu abangu-9 522 abakhalelwe amasongo kaSigonyela esikhathini esifanayo.Amaphoyisa athi bangu-1 380 ababoshelwe amacala athinta izidakamizwa kwathi ababoshelwe ukudayisa utshwala ngokungemthetho baba ngu-445.Lokhu kuvezwe esitatimendeni esithunyelelwe kwabezindaba okhulumela amaphoyisa eKZN, uColonel Robert Netshiunda.Esikhathini esifanayo amaphoyisa ashaqe izibhamu ezingu-258 kuhlanganisa nezinhlokohlela ezingu-17 nezinhlamvu ezingu-3 000.“Abasolwa abangu-167 baboshelwe amacala okubulala, kwathi abawu-137 kwaba awokuzama ukubulala. Abasolwa bayingxenye yabangu-3 156 ababoshelwe amacala abucayi,” kusho uNetshiunda.Kuphinde kwashaqwa imimese engu-463 nocelemba ababalelwa ku-22.UNetshiunda udalule ukuthi abasolwa abangu-148 baboshelwe amacala athinta ukugqekeza imizi nezindawo zamabhizinisi, ukuphanga kusetshenziswa indlakadla nawokuduna izimoto."
    },
    {
        "content": "UPHITHENE amakhanda umndeni wakwaMpangase eWestrich, eNewlands West, eThekwini, kulandela ukuthunjwa kwengane yawo ngoLwesithathu.UNksz Thobile Mpangase ongumalumekazi wewele elilahlekile, uSibusiso Mpangase (9), uthe basola ukuthi uthunjwe owesilisa ohamba nge-Toyota Etios e-silver grey.Uthe uSibusiso ulahleke ebuya kodlala epaki yendawo nezingane zabafana ezimbili zakubo, eyodwa eyiwele lakhe nenye eneminyaka engu-14. Uthe kwakungabo-9 ekuseni kwenzeka lo mshophi.Uveze ukuthi izingane zithi zathi uma ziphuma nje epaki zibuya zeza ekhaya, kwama i-Etios eduze kwazo, umshayeli wayo owayehamba yedwa, wakhomba iwele likaSibusiso, wathi alize kuyena ufuna ukulithuma ugwayi nephepha lokuwugoqa esitolo.“Lo ona-14 uthe wavele walidonsa ngengalo iwele likaSibusiso, wathi lingayi lapho,” kusho uNksz Mpangase.Uthe lokhu wayekusho ngoba ekhaya babadonsa ngendlebe ukuthi bangasondeli ezimotweni zabantu abangabazi.Uveze ukuthi uSibusiso yena wavele waziyela emotweni yale ndoda.Uma emchaza uSibusiso, uthe uyingane egangile, basola ukuthi yileso kuphela isizathu abacabanga ukuthi samyisa emotweni yomuntu ongaziwa yize umndeni wabayala ukuthi bangakwenzi lokhu.“Bafika ekhaya badla, bangasho ukuthi kwenzekeni ngenxa yobungane. Nathi saqala sanganaka ukuthi uSibusiso akekho. Ngesikhathi kuqhubeka usuku saqala sanaka ukuthi akekho uSibusiso ngoba kufanele ingabe useqhamukile wazodla naye.” UNksz Mpangase uthe yilapho okwabuzwa khona izingane ayekade ehambe nazo ukuyodlala ukuthi uphi, zasho ukuthi uthunywe esitolo umalume wemoto ezingamazi.“Ngabo-3 ntambama sekubuye nomkhulu wakhe, saqala sambheka yonke indawo ngisho nasebanganini bakhe abanye nakomakhelwane, kodwa bonke balandula,” usho kanje.Uthe bagcina beya nasesitolo sendawo, umnikazi waso wathi akakaze afike uSibusiso esitolo ukuzothenga.Ngakusasa bavukela emaphoyiseni ukuyobika, kwaqhutshekwa kwacingwa kodwa namanje ingane ayitholakali.“Siphithene amakhanda. Siyazibuza ukuthi ingane ingabe iphi futhi injani lapho ikhona?” kusho yena.Uthe ubugebengu bokuthunjwa kwezingane buyaqala ngakubo, bahlale bezwa ngezigameko zakude.“Sifisa itholakale iphila ingane, ibuye ize ekhaya. Kubuhlungu njengoba singazi ukuthi ikephi. Unina kunzima kakhulu kuye, miningi imibuzo engenazimpendulo azibuza yona,” kusho uNksz Mpangase.Echaza ngepaki nesitolo, uthe kokubili akuqhelile ekhaya, walinganisa ngokuthi ayipheli imizuzu emibili uhamba ngezinyawo uya khona.Uthe ngosuku alahleke ngalo uSibusiso ubegqoke isikhindi esi-maroon nesikibha esinemikhono emifishane esiluhlaza.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseNewlands East avule idokodo lokulahleka komuntu ukuba liphenywe.Uthe lokhu amaphoyisa akwenze emva kokuthi uSibusiso Mpangase (9) kubikwe ukuthi unyamalele ngoMashi 20.Unxuse noba ubani onolwazi ngokuthi uSibusiso uphi, ukuba athinte amaphoyisa enombolweni ethi: 08600 10111."
    },
    {
        "content": "INTSHA evela emathempelini ebandla laManazaretha (KwaShembe) iye eNkosini uMduduzi “Nyazilwezulu” Shembe, eBuhleni yayocela isibusiso ukuze isungule isikhwama ehlose ngaso ukufukula amalungu ebandla adonsa kanzima.Ngalesi sikhwama le ntsha ihlose ukuqala izinhlelo zokuzisebenza futhi idale imisebenzi ezofukula abantu ngomnotho ngaphakathi esontweni kuhlomule abaswele.Bafuna nokuthi kulekeleleke intsha ithole imali ingene ezikhungweni zemfundo ephakeme nokunye.UMnuz Zibonele Ngcobo waseNdwedwe ungelinye lamalungu asesigungwini sentsha asophe ukuqala lesi sikhwama.Uveze ukuthi isonto lizohlonishwa umhlaba wonke uma sekuthela izithelo abahlose ukukwenza osekufike isikhathi sokuba bakuqale.“Kumele silethe ushintsho oluzoba yingqophamlando. Okuzosilekelela ukuthi sisungule isikhwama sebandla lapho nabaxhasi bezonikela khona bese sethula izinhlelo zemfundo, ezemidlalo, imifelandawonye nokucijwa kwabantu ngamakhono emisebenzi nezolimo,” kusho uNgcobo.Uveze ukuthi baningi abantu abanamakhono esontweni kodwa abakwazi ukuwaveza ngoba kabanalo utho.ngeSonto, intsha iye eBuhleni yafike yanikela yase icela kuShembe ukuthi lo msebenzi ube yimpumeleloUdaba lubikelwe umfundisi ebandleni obe eseya kolwethula enkosini uNyazi.Intsha ithe baningi osomabhizinisi abakhona ebandleni abangafaka isandla ukuze kusizwe abaswele. Igama lesikhwama bathe bazocela enkosini kube iyona ebabusisa ngalo futhi libe nomlando wesonto.Okhulumela ibandla lakwaShembe eBuhleni, uMnuz Thokozani Mncwabe, uncome intsha wathi kabanakiwe abafelokazi, izintandane nentsha esezikoleni.UMncwabe uthe intsha ihamba emazwini oNyazi oluhlale lugquguquzela ukuthi ibandla alisizane.“Siyakubonga okuqhamuka  nentsha kuhle. Kuke kushone iNazaretha uthole ukuthi alinamali sehle senyuka sicele iminikelo kubantu bangaphandle beze babuze ukuthi ‘leli bandla elingaka, yini eyenza lihlulwe ukusiza iNazaretha?’” kusho uMncwabe.Ubonge intsha wathi kodwa uyazi ukuthi  luzongena unyawo lwemfene ludunge lolu hlelo okuzokwenziwa abantu athe bathanda imali esontweni.“KunamaNazaretha axakekile kodwa awasizakali ngalutho. UNkulunkulu sengathi angayisimamisa intsha kungabi khona idimoni lalabo abathatha imali ngoba uma ike yangenwa ibona, okuzanywa yintsha kuyobe kuphelile,” kusho uMncwabe."
    },
    {
        "content": "INHLANGANO iCouncil for the Advancement of South African Constitution (CASAC), isichithe eyokufakwa kwenhloko yamajaji uRaymond Zondo, ezingxoxweni zamaqembu ezepolitiki ngokubunjwa kukahulumeni wobumbano kuleli.Le nhlangano ithe uZondo akumele abe yingxenye yalo mhlangano noma kube nguye ozohlanganisa la maqembu, ngenxa yokuthi kumele angachemi, futhi angahlangani nezinto ezithinta ipolitiki ngoba wengamele umthetho.Ikusho lokhu kulandela ukuthi amaqembu ayisithupha, i-ACDP, ATM, BOSA, PAC, UDM ne-UAT ebhalele uZondo, emnxenxa ukuthi abe yingxenye yalezi zingxoxo ngokuthi aqoke ijaji eselathatha umhlalaphansi ukwengamela lezi zingxoxo.Awaneme ngokuthi i-ANC iyona ephakamise ukuthi kuxoxwe ngokuthi kube nohulumeni wobumbano emva kokuba lingekho iqembu elidle umhlanganiso okhethweni elingakwazi ukubumba uhulumeni lilodwa.Unobhala weCASAC uMnuz Lawson Naidoo, uthe akumele inhloko yamajaji izibandakanye nezepolitiki.Uthe kanjalo nejaji eselathatha umhlalaphansi akumele lifakwe ukwengamela lezi zingxoxo ngoba ngomuso kungabakhona abakhalayo.“Isivuthiwe intando yabantu kuleli ngakho amaqembu angakwazi ukuzibambela izingxoxo ngawodwana, kungafakwa amajaji. Uhulumeni wobumbano wango-1994, wawulawulwa nguMthethosisekelo, yonke into eyayenzeka yayibhalwe phansi kubalwa nokuthi izihlalo zizokwabiwa kanjani. Namanje ngicabanga ukuthi umlando usengaziphinda, ngokuthi kusikwe iphethini kulokhu okwenzeka ngo-1994,” kusho uNaidoo.Uthe uma kwakhiwa lo hulumeni amaqembu kumele abeke eceleni ukungazwani, kodwa acabangele umphakathi.Ubalule ukuthi ezifundazweni elingekho iqembu elidle umhlanganiso kuzona, kudingeka iphathwe ngobunono ekahulumeni wobumbano noma uhulumeni wokubambisana ukuze izidingo ziqhubeke nokufinyelela emphakathini.UZondo akakawaphenduli la maqembu amnxenxe ukuthi angenelele.Kuzokhumbuleka ukuthi uZondo nguyena ozobamba izintambo ePhalamende uma sekufungiswa amalungu amasha, kukhethwa usomlomo nephini likasomlomo wePhalamende, kanjalo nokukhethwa kukamengameli omusha ezweni. "
    },
    {
        "content": "ATHEMBISANE ukukhiphana inkani okhethweni oluzayo amalungu e-ANC naweMK enqwamana eNkantolo eNkulu eThekwini.Kugqame kakhulu ukuklolodelana phakathi kwamalungu alamaqembu abecula ngaphandle kwenkantolo lapho bekulalelwe isicelo esifakwe i-ANC, esola iMK ngokuntshontsha uphawu negama lombutho wezempi wayo owawubizwa ngoMkhonto weSizwe.Amalungu alamaqembu abelokhu ekhumbuzana ukuthi ‘angawandawonye’, ngesikhathi elokhu echomelana.Umculo ubusho phezulu ngaphandle kwenkantolo.Womabili amaqembu abehlele imicimbi lapho abaholi bekhulume khona nabalandeli.Amalungu e-ANC abeholwa uNobhala Jikelele, uMnuz Fikile Mbalula, nobuholi baKwaZulu-Natal.AbeMK bona bebeholwa owayengumengameli, uJacob Zuma. Abaholi bebelokhu bexoxa, bejabulelana.Enkantolo abameli be-ANC bathe ukuvela kweMK ohlwini lwamaqembu angenele ukhetho kungadida abantu, abangazitshela ukuthi ihlobene ne-ANC njengoba umbutho wezempi kwi-ANC wawubizwa ngoMkhonto weSizwe.Ummeli we-ANC, u-Advocate Gavin Marriott, uthe iMK izama ukukotela nge-ANC.\"Bafuna abantu bazitshele ukuthi bahlobene ne-ANC ukuze nezothola amavoti anele ukuthi bathola izihlalo ePhalamende. Inhloso yabo ileyo.\"UMarriott uthe i-ANC isikuthola kunzima ngisho ukusebenzisa uphawu lwayo olunomkhonto ngoba kuzokuba sengathi idumisa iMK.Abameli beMK bathe uphawu lweMK nolophiko lwempi kwi-ANC azifani.Bathe umkhonto ophawini lweMK ukhombe ngenhla kwesinqa kanti kwelophiko lwezempi kwi-ANC ukhombe ekhanda.Ummeli weMk, u-Advocate Dali Mpofu uthe igama nophawu lweMK akusikho olwe-ANC.Uthe lolu phawu lwabhaliswa phansi yinhlangano engenzi nzuzo, iLegacy Project.\"Emva kokuthi iMK isingenele ukhetho, i-ANC yagijima yayothenga uphawu ngesamba esingadalulwanga. ILegacy Project yabhalisa uphawu eminyakeni eyishumi eyedlule. I-ANC ayizange yenze lutho ngalokho, iqale ukusukuma uma iMK isingenela ukhetho. Inhloso enkulu ukuphazamisa umkhankaso weMK.\"Ngaphandle kwenkantolo uZuma utshele amalungu eMK ukuthi bazowunqoba lombango wezomthetho njengoba benzile nasecaleni ebeliseNkantolo yezoKhetho.UZuma uthe abameli be-ANC bafike bakhuluma into engezwakali enkantolo, wathi kusale kancane ukuthi ijaji libahleke.Uthe balungiselela ukunqoba ngamalengiso ukhetho oluzayo, wabafanisa namagwala labo abangezukuyivotela iMK.“Lawo amagwala asaba abelungu, bathi basaba ukuthi abelungu baphatha izibhamu.”UZuma wenze izinsolo zokuthi kunetulo lokukhwabanisa amavoti okhethweni oluzayo.Uthe bathole ulwazi lokuthi amavoti azokhwatshaniswa ngosuku okuzokube kuvotwa ngalo, labo abavota ngokukhethekile.Unxuse amalungu eMK ukuba aqaphele kakhulu ngalolo suku, waphinde wathi ukuvota angeke kube imfihlo uma sekuphethe iMK.UNobhala -Jikelele we-ANC, uMnuz Fikile Mbalula ubuze ukuthi uZuma uzolunqoba kanjani ukhetho lukazwelonke ekubeni esahlulwa ukunqoba ngakubo.UMasipala waseNkandla noWard 14, lapho kwakhe khona uZuma, baphethwe yi-IFP.\"Kukhona abahamba bethi bazonqoba ukhetho ngokubili kokuthathu. Uzolunqoba kanjani ukhetho esahlulwa i-IFP?\"UMbalula uthe i-ANC ihambe ibizwa ngamasela nje kungenxa kaZuma kanye nabanye asebejoyine iMK athe bashiya i-ANC negama elibi.UMbalula uthe abanankinga noZuma, wathi bona bavikela ifa le-ANC.\"Kungani inhlangano yakhe engayiqambi ngegama lakhe? Uma kuwukuthi igama lakhe liyahlonishwa emphakathini, kufanele engasabi ukuqamba inhlangano yakhe ngegama lakhe.\"UMbalula uthe angeke basidlulisele phambili isinqumo senkantolo yezoKhetho, esichithe isicelo sabo sokuba kukhishwe iMK ohlwini lwamaqembu azongenela ukhetho.\"Thina siyazihlonipha izinqumo zenkantolo. Uma sihluliwe ngeke usizwe silokhu sisabisa ngokususa udlame njengoba kade kwenza abanye. Into esesizoyilwela manje ukunqoba ukhetho.\"Isinqumo sigodliwe."
    },
    {
        "content": "BACHONYWE uphaphe lwegwalagwala eminxeni eyahlukene  abasebenzisana noMasipala waKwaDukuza ngokuzikhandla ngomsebenzi wabo.Laba baklonyeliswe ngezindondo emcimbini omkhulu obuhlelwe yilo masipala, obusehholo iKwaDukuza Town Hall. Bekunemiklomelo yezindondo iMasakhane Awards.IMeya uNkk Lindiwe Nhaca uthe badinga ukushayelwa ihlombe bonke abasebenzisana nalo masipala.''Inhloso enkulu ngalezi zindondo ukukhuthaza ukusebenza ngokuzikhandla kubona bonke abantu abasebenzisana nathi njengomasipala,'' esho.Omunye wabahlomule ngezindondo lapha kube nguNksz Welile Gumede emkhakheni weBest Youth in Agriculture.UNksz Gumede unguSihlalo wenkampani i-Azowel Projects. Ngaphansi kwayo uthi uqashe ngokugcwele abantu abasha abangaphezulu kuka-20.\"Kuyangijabulisa ukuthi namhlanje ngihlonishwe ngale ndlela. Ngiyabonga kakhulu,'' usho kanje.Emkhakheni weBest Local Employer kunqobe inkampani iHesto Hernesses okuvele ukuthi isidale inqwaba yamathuba emisebenzi emphakathini.''Siyabonga kule nkampani ngoba iqiniso ukuthi isikwazile ukuthi idale amathuba emisebenzi amaningi kubantu bakule ndawo,'' kuncoma uNkk Nhaca.KwiBest Ward Committe kunqobe uWard 5 ongaphansi kukaKhansela uBartman Mtolo.UNksz Phamela Mkhize noNksz Londiwe Msane bathe kule ward izinto zihamba kahle ngenxa yokuthi benza konke okusemandleni ukuqinisekisa ukuthi intuthuko iyafinyelela kubantu.Kumkhakha weBest Awards for Acting Beyond the call of duty uye kwikwaDukuza Municipality Life Guards.\"Badinga ukunconywa kakhulu abeKDM Life Guards, mkhulu umsebenzi abebewenza nangezikhathi ezibucayi zezikhukhula,'' kuchaza uNkk Nhaca.Kumkhakha weBest NGO kunqobe iMasithandane, iKDM Childrens Welfare, Inqolobane, Othandweni Childrens Home neSafe Heaven.Kumkhakha weBest Women with Disability, uye kuNksz Bongi Ngcobo.UNkk Nhaca uthe likhulu iqhaza elibanjwa ngabaphila nokukhubazeka kulo masipala. Wamethulela isigqoko uNksz Ngcobo ngokuhlale njalo esebenzisana nabo."
    },
    {
        "content": "LUSUSE umsindo uhlelo lokuxhaswa kwezinhlangano zamabhizinisi ezaqalwa ondlunkulu bamakhosi ezindaweni zasemakhaya ukufukula umnotho njengoba kuthiwa abanye baphuma beshwiba izandla ngesikhathi kudluliswa izinsiza- kusebenza, emcimbini obuseMnambithi, ngoLwesihlanu. Lolu hlelo loMnyango wezokuBusa ngokuBambisana nobuHoli boMdabu KwaZulu-Natal olubizwa ngokuthi Ondlunkulu Rural Economic Development Programme, belwethulwa ngokusemthethweni.  Kuthiwa kuhloswe ngalo ukuhlomulisa abesifazane abenza imisebenzi ehlukene ukususa ikati eziko nokufukula umnotho wasemakhaya ngokuxhasa izinhlangano ezaqalwa  ondlunkulu bamakhosi ngenhloso yokwenza umehluko emphakathini. Nakuba injabulo ibinkulu kwabanye abahlomulile, kodwa ababuye belambatha baphume bedemelayisa njengoba kumenyezelwe izinhlangano ezingu- 40 kuphela ekubeni bonke abebefake izicelo bebelindele ukuthi amabhizinisi abo azohlomula kulolu hlelo lomnyango olubekelwe izigidi.Ezinkulumeni zondlunkulu abangeneme okuthiwa ziputshuke bexoxa eqoqweni labo kwi-WhatsApp, omunye ezwini eliqoshiwe uzwakala esola umnyango ngokuchema nondlunkulu bamakhosi aziwayo naseke ahola ezinhlakeni ezithile ngaphansi kohlaka lweNdlu yabaHoli boMdabu KwaZulu-Natal, eveza ukuthi undlunkulu kaSihlalo walolu hlaka Inkosi Sifiso Shinga nowePhini likaNdunankulu kaZulu Inkosi Phathisizwe Chiliza nabanye abavela  emakhosini anamagama, bahlomulile. “Lezi zinto ezabantu vele abanemali, abasezikhundleni izinto zitholwa yibona.  Futhi ngeke isayekwa, Ogwini nje kunjalo.  Abanye baphume no- R300 000.  Mina ngisheshe ngayibona nje le nto ngize ngasho ngathi imali iyakwazi kwabo,” kubalisa omunye.Omunye uthe wathatha imali yakhe yokugcina ehambisa amafomu okufaka isicelo kulolu hlelo ngethemba lokuthi uzobhekelwa.  Bathi izikhulu zomnyango zahambela ezindaweni, kuthathwa nezithombe zezinhlelo abazenzayo sekuyamangaza ukuthi sekuqokwa abangu- 40 kuphela futhi akucaci ukuthi kulandelwe miphi imigudu ngokuqokwa kwabo.Okhulumela uMnyango wezokuBusa ngokuBambisana KwaZulu-Natal uMnuz Siboniso Mngadi ukuchithile ukuthi ondlunkulu bamakhosi asezinhlakeni kuphela abahlomula kulolu hlelo.“Lolu uhlelo oluqhubekayo njengoba umnyango ubeke eceleni u- R10 million ukubhekana nalo.  Kulaba abawu- 40 bokuqala, eminye yemigudu ebilandelwa bekunikwa asebevele banamabhizinisi asesebenza kodwa kungasho ukuthi abangahlomulanga ngeke besahlomula, kusuka kuleli sonto, umnyango uzoqala uthinte bonke abanye okumele bahlomule abafake izicelo ukuthi bazomukela amasheke, ” usho kanje.Uthe nemali etholwa ondlunkulu ayilingani kodwa lokhu kuncike ebhizinisini afake ngalo isicelo nokuthi selivele liqalile ukwenza umehluko emphakathini elikuwo. Ugcizelele ukuthi ababizwe kulo mcimbi bayingxenye yabazohlomula yize kungesibo bonke, waqinisekisa ukuthi ngokuhamba kwesikhathi umnyango uzimisele ukuthi bonke ondlunkulu bahlomule kulolu hlelo.Ekhuluma emcimbini wokwethulwa kwalo , uNkk Sithole-Moloi uthe umnyango ubulokhu uxhasa ubuholi bomdabu, kodwa ubungakenzi ngokwanele ngasohlangothini londlunkulu“ Kuyagqugquzela ukuthi iningi londlunkulu livele seliqale ukusebenza ngaphambi kokuthi lolu hlelo lwethulwe ngokusemthethweni.  Kuyajabulisa ukwethula lolu hlelo olubalulekile ngosuku lokubungaza abesifazane lomhlaba wonke,” usho kanje.USihlalo weNdlu yabaHoli boMdabu KwaZulu-Natal, Inkosi Sifiso Shinga, ukushayele ihlombe okwenziwe yilo mnyango."
    },
    {
        "content": "UCIKEKILE umndeni wephoyisa eliboshelwe icala lokushaya libulale unina ngepulangwe elinezipikili KwaDabeka, eClermont, ngokuthi umsolwa ubemoyizelela intombi enkantolo.Umndeni kaConstable Lungisani “Mazambane” Xaba (48), uthe umsolwa uwenza izilima ngokuwushonisa ngapha nangapha.UXaba usolwa ngokushaya ngepulangwe unina uNkk Greta Xaba (81) waze wasuswa ngamaphoyisa ambopha. Umufi wayehamba ngesihlalo esinamasondo ngenxa yokukhubazeka.Sekujwayelekile ukuthi uXaba uma evela eNkantolo yeMantshi yasePinetown icala lihlehliswe njengoba nangoLwesithathu lihlehliselwe isonto elizayo.NgoLwesithathy ucele imantshi ukuthi imnikeze igunya apequlule isikhwama afike esiphethe enkantolo lapho ekhiphe khona iphepha ebelinesitatimende asibhale ngesandla.Ubefuna sifundwe kodwa inkantolo yathi lokhu kuzoba ingxenye yobufakazi azobethula uma sekwenziwa izindlalelo zokuqala kokuqulwa kwecala.Ubephikelela eze eqophisana nommeli wakhe womdabu waseNdiya kwagcina sekungenelele utolika wohlanga eqondisa inkulumo phakathi kwabo.UXaba useshintshe abameli izikhawu ezinhlanu. Uyaye akhale nangokugula kugcine kuguqe icala.Useke wagibela ebhokisini labasolwa egqoke umnazaretha waKwaShembe. Phambilini wacela imantshi imnikeze igunya lokubuyela ejele eWestville atoke kulona nomuthi womkhuhlane ekhala ngomkhuhlane onzima athi uhlasele khona kodwa wenqatshelwa.“Usenza izilima, ukushintsha kwakhe abameli kukhomba khona ukuthi uyawazi umthetho futhi udlaladlala ngawo. Ngokubuka kwethu akakhombisi ukuzisola ngento ayenza ebulala ukhulu. Akathukile, akasabi futhi ukhululekile nje,” kubalisa umshana kaXaba, uNksz Siyethemba Xaba.UXaba ubegqoke isiklibha esimnyama esinemikhono emide ne-jean enavy namateku.Uvele wamoyizela ebona intombi yakhe enkantolo ebikade izomeseka. Bamiselane izithupha nayo sabantu abebekade bebingelelana avele anengeka amalungu omndeni kamufi.Isigameko senzeka emzini kanina kaXaba, KwaDabeka, ngoMeyi 6, 2022.UXaba obesebe iphoyisa iminyaka engaphezu kuka-10 esiteshini samaphoyisa saKwaDabeka, waboshwa ngoMeyi 7, 2022.Wabekwa icala lokushaya ngenhloso yokulimaza, elashintshwa laba ngelokubulala sekushone unina esibhedlela ngoMeyi 8."
    },
    {
        "content": "APHUME enkantolo edangele amalungu omphakathi abekade ezokweseka umndeni womfana (8) owabulawa ngokushaywa nangokuklinywa kwaboshwa uyise.La malungu abekade esuka KwaNdengezi, ezwe izolo esefike enkantolo ukuthi iMantshi u-L Gorie, elalele icala, ibambekile ngakho ayikho emsebenzini.Lezi zindaba azehlanga kahle kulaba bantu kwazise sebegqigqe izikhawu eNkantolo yeMantshi yasePinetown icala linganyakazi.Umsolwa uMnuz Siyabonga Innocent Shezi, ungene isikhashana enkantolo wase ebuyiselwa ezitokisini.UShezi wayekade enqatsheliwe ibheyili ngokwedlule kodwa manje usefake isicelo sayo kabusha.Phambilini wafakaza ezihlangula ukuthi nguye owabulala indodana yakhe uSfundo Sibisi.Wacela inkantolo ukuthi imdedele khona ezokwazi ukunakekela unina ogulayo nomndeni wakhe futhi avuse ibhizinisi lakhe lokudayisa oswidi namagwinya.Emuva kwalobu bufakazi, umshushisi uMnuz Rowen Souls watshela inkantolo ukuthi uzobiza umphenyi wecala azofakaza aphikise okwakushiwo uShezi..Wacela inkantolo ukuthi ihlehlise icala ukuze iphoyisa elingumphenyi liye kohlwaya ulwazi futhi liqinisekise okwakade kushiwo uShezi enkantolo.Kusukela lapho icala alikaze lihlale, selihlehle kwaze kwaba kathathu.Unina kaSfundo, uNksz Nonhlanhla Sibisi uvele ahlengezele izinyembezi uma ekhuluma ngokuhlehla njalo kwecala athi kuyamhlukumeza emoyeni.Uveze ukuthi ngokudlule wafaka isikhalo enkantolo ngokubambezeleka kwecala, lapho atshelwa khona ukuthi uShezi unelungelo lokucela ibheyili.Kusolakala ukuthi uShezi walanda uSfundo kubo kanina, waya naye ehlathini eNtshongweni lapho afike wamshaya khona wamklinya ngentambo washona.Isigameko senzeka ngoJanuwari nyakenye sekusele izinsukwana ukuthi umufi ayoqala uGrade 3 esikoleni uMthala Primary. Umufi washona sekusele izinyanga ezintathu ahlaganise iminyaka eyisishiyagalolunye.UNksz Sibisi watshela Isolezwe ukuthi uShezi wabulala uSfundo ngoba ethi ‘umqaqa upende’ emuva kokuthi emalile futhi engayizwa eyokuthi babuyelane. "
    },
    {
        "content": "ISIMO besimuncu esiteshini samaphoyisa KwaMashu, izolo, kulandela ukuthi amaphoyisa amabili akulesi siteshi abanjwe enza ubugebengu njengoba elilodwa lidutshulwe labulawa, elinye lakhalelwa ngamasongo kaSgonyela.La maphoyisa kusolakala ukuthi abeyingxeye yezigebengu eziyisishiyagalolunye ezisolwa ukuthi zibambe inkunzi esitolo e-Richmond Farm, okuthe uma sezikakwe amaphoyisa eLindelani, eNtuzuma, ngeSonto, zadubula amaphoyisa aphindisela kwashona ezintathu. Esisodwa bekuyiphoyisa lakuso lesi siteshi.NgoMsombuluko, elinye iphoyisa lakulesi siteshi elikwazile ukubaleka ngesikhathi kudutshulwana yize bese lidubuleke engalweni, likhalelwe amasongo kaSgonyela likwesinye sezibhedlela enyakatho yeTheku lelashwa inxeba lokudutshulwa. Umthombo waleli phephandaba okuso lesi siteshi, uthe isimo besimuncu kungasebenzeki ngenxa yalezi zindaba.“Siphoxeke kakhulu ngesikuzwile ukuthi ozakwethu ebese sinesikhathi sinabo sithole ukuthi bebeyingxenye yethimba lezigebengu,” kusho lo mthombo.Uthe abanye ozakwabo bebengakholwa becabanga ukuthi kunephutha kuze kube bakhonjiswa izithombe.  Iphoyisa eliboshwe esibhedlela liwu-constable, kanti elishonile liwusayitsheni. Okhulumela amaphoyisa kulesi sifundazwe,  uLt Col Colonel Robert Netshiunda, uthe iphoyisa eliboshiwe u-constable oneminyaka engu-38, kanti elishonile belingakadalulwa igama lalo kodwa ozakwabo balichaze njengosayitsheni obeseneminyaka eyevile ku-20 eyiphoyisa. \"Umsolwa oboshwe esibhedlela kulindeleke ukuthi avele enkantolo maduze nje,\" kusho uNetshiunda.UNgqongqoshe wamaPhoyisa, uMnuz Senzo Mchunu obehambele eMlaza lapho kudutshulwe khona abantu abayisithupha bashona, ngoMsombuluko, ephawula ngalesi sigameko, uthe baphoxekile ngokuthi kubasolwa bekunamaphoyisa.\"Siyawanxusa amaphoyisa ukuthi noma ngabe abhekene nasiphi isimo angangeni ebugebengwini. Kuyasikhathaza futhi  kwenza nokuthi sibheke izinhlelo zethu zokuqasha amaphoyisa ukuthi amaphoyisa kube yiwo enza ubugebengu. La maphoyisa  ebusuku ngoMgqibelo abesemsebenzini. Aphuma ekuseni ayozibandabakanya nobugebengu. Amaphoyisa amaningi asebenza kahle kodwa lesi sigameko sisiphoxile,\" kusho uMchunu.UKhomishana wamaPhoyisa KwaZulu-Natal, uLt General Nhlanhla Mkhwanazi, uthe abasolwa bangamaphoyisa baphume emsebenzini bayokwenza ubugebengu besagqoke umfaniswano wamaphoyisa. Kusolwa ukuthi abasolwa bebeyisishiyagalolunye ngesikhathi beficwa ngamaphoyisa komunye wemizi eLindelani. Ngokuthola kwaleli phephandaba, iphoyisa elisale enkundleni lingelokuzalwa eMabheleni, kuthiwa like lasebenza esiteshini samaphoysisa eNtuzuma kodwa belisesiteshini saKwaMashu. Ozakwabo bathi belingakukhonzile ukukhuluma kakhulu.Eliboshiwe, ozakwabo balichaza njengomuntu ozikhululekele, naye osenesikhashana ekhona embuthweni wamaphoyisa. Isolezwe  lithole ukuthi uhlala eNtuzuma eduze kwalapho amaphoyisa eqale khona ngesikhathi efuna umkhondo wabasolwa. Kuchaphazeleka lawa maphoyisa nje esigamekweni sobugebengu, sikhulu isililo ngobugebengu obudla lubi emgwaqweni uDumisani Makhaye ongakwaMashu nasehostela lakule ndawo. Kuke kwavela ne-video ekhombisa abafana abasebancane bephethe futhi beqhumisa izibhamu emini kwabha ehostela. Amaphoyisa akhulume neSolezwe angagunyaziwe ukukhuluma nabezindaba, akhale ngobugebengu obusehostela abathi budla lubi ngale ndlela yokuthi budinga izinsiza eziningi nokuncipha kwesibalo samaphoyisa nakho kunomthelela. Khonamanjalo, izolo ntambama amaphoyisa adubule abulala abasolwa ababili okuthiwa bebefunwa eStanger. Ngesikhathi sokushicilela abesamatasa endaweni yesigameko. "
    },
    {
        "content": "KUME ingqondo emndenini wakwaMbeje, eNewlands West, kunyamalala ilungu lawo libuya esabatheni ngoMgqibelo.UNksz Senamile Mbeje (18) kuthiwa wagcina ukubonwa umndeni wakhe ephuma ethempelini eThandazani.Ngokusho kukanina, uNkk Nkosigiphile Mbeje, uSenamile waphuma emva kokuphela kwenkonzo yokuqala, engumuntu oya ekhaya.“Kwakungabo-11:30 ehamba enkonzweni sazitshela ukuthi sizomfica ekhaya. Sashaqeka uma singamfici. Saze sabuyela emumva ethempelini siyombheka kodwa nakhona sangamthola,” kulandisa uNkk Mbeje.Uthe ngokwejwayelekile uSenamile uye ahambe naye ngemoto uma beya noma bebuya ethempelini. Uthe kokunye, kuyenzeka ahambe nabangani bakhe ngezinyawo kodwa ngosuku anyamalale ngalo wayehamba yedwa.“Sididekile ukuthi kwenzekeni ngempela ngoba uSenamile akalona uhlobo lomuntu owuvanzi. Uhlala ezihlalele ekhaya, futhi uwumuntu othulayo, akufani naye ukuthi avele anyamalale nje angaziwa, le nto iyasethusa,” kusho uNkk Mbeje.Amaphoyisa abengakayiphenduli imibuzo athunyelwe ngalolu daba. "
    },
    {
        "content": "UDIDWA isinyathelo sesosha eselifuna ibheyili ekubeni laliyibongile umndeni wowesifazane owadutshulwa yilomsolwa ngoJanuwari 2024.Isosha loMbutho wezeMpi eNingizimu Afrika, uMnuz Lwanda Zungu belivele eNkantolo yeMantshi yasePinetown eyocela ibheyili ngoLwesithathu.Usolwa ngokudubula amahlandla ayisithupha esifubeni nasentanyeni abulale inkosikazi yakhe uNkk Tania Msane-Zungu ngoJanuwari nonyaka.Isihlobo sikamufi, esicele ukuba ligodlwe igama laso ukuze siphephise impilo yaso, sithe bewumndeni kuyabahlukumeza ukuthi uZungu acele ibheyili.“Sisazama ukwamukela isimo nendlela umufi abulawa ngayo sithole ukuthi lendoda (uZungu) isaqhubeka nesicelo sebheyili eyayikade isinqabile ekuqaleni. Kuyasidida ukuthi kanti ihloseni umthetho wayo,” kusho isihlobo.Siqhube sathi okwenziwa uZungu kukhombisa izinsolo zokuthi akukho ukuzisola kwakwenza.Sidalule nokuthi kuyawuhlukumeza umndeni ukulokhu ugqigqa enkantolo icala linganyakazi.“Siyathemba ukuthi umthetho uzothatha indawo yawo njengoba sizoqhubeka size enkantolo sizolalela isicelo sebheyili,” kusho isihlobo.IMantshi uGwendolyn Robinson ikuhlehlisele u-Ephreli 12 ukulalelwa kwesicelo sebheyili kaZungu.Ithe lucinene uhlu lwamacala asenkantolo adinga iwalalele adinga ibheyili. Imantshi ithe aphakathi kwamahlanu kuya kwangu-10 amacala ebheyili  ewalalela ngosuku.Usho kanje emuva kokuthi ummeli kaZungu, u-Advocate Muzi Mzelemu etshele inkantolo ukuthi uMbuso usumhlinzekile isitifiketi abekade esifuna esivela ehhovisi likamqondisi wabashushi KwaZulu-Natal.Lesi sitifiketi sicacisa ukuthi uZungu ubekwe icala lokubulala okuhleliwe eliwela esigabeni sesithupha.Ngakho kumele abekele inkantolo amaphuzu anqala futhi angejwayelekile angenza imantshi imnikeze noma imncishe ibheyili.UZungu oqatha ngomzimba futhi osheshayo uma ehamba, ungene enkantolo edlubhe isikibha, itracksuit namateku okumnyama. Ubengaliphucile ikhanda nentshebe.Bekukhona namalungu omphakathi nawenhlangano elwa nodlame olubhekiswe kwabesifazane, abebezokweseka umndeni kamufi obusenkantolo."
    },
    {
        "content": "KUSIZE ukungenelela kwejaji lalamula seyiqala ukuphakama imimoya esigcawini esiqondisa ubugwegwe uMengameli wezimantshi KwaZulu-Natal, ngoLwesithathu ekuseni.Umsindo usuke ngesikhathi abameli beKhomishini yeziMantshi eqondisa ubugwegwe uMnuz Eric Nzimande, besola ummeli wakhe uMnuz Ravindra Maklilall ngokufihla imininingwane azogadla ngalo esigcawini.Laba bameli basole uMaklilall “ngokubalalela unyendle” bathi sekwenzeke izikhawu lapho evele ahoshe amaphepha  abangenawo, maqede ahlome imibuzo ufakazi wabo, uMnuz Johaness Meijer.Lokhu kwenze usihlalo wesigcawu, iJaji uJeremiah Shongwe, wangenelela sekuqala ukuphakama imimoya.UMaklilall ubekade eqeda nje ukudlulisela uMeijer amaphepha awahoshe emqingweni wakhe efuna awabuke bese ephendula imibuzo ethile.Ukhuzile uShongwe wathi uyasiqonda isikhalazo esifakiwe, wase eyalela ukuba kulandelwe imigomo ekuyiyona yokwenza izinto esigcawini.UNzimande usemiswe isikhathi esiyiminyaka emihlanu emsebenzini. Usolwa ngokugwazisa ngemali nangocansi ababefuna izikhundla zokuba izimantshi okwesikhashana, ukugembula eCasino ngesikhathi somsebenzi nokushayela ucingo owayemangalelwe ecaleni owagcina ephume phambili.UNzimande uwaphika wonke amacala angu-162 athweswe wona. Isigcawu siyaqhubeka enkantolo edingida amacala athinta imindeni ePhoyinti eThekwini."
    },
    {
        "content": "BADLULE ezimweni ezinzima abafundi abevile ku-732 000 abazobhala u-matric kulo nyaka. Ezinye zalezi zimo kubalwa ukuphazanyiswa wubhubhane lwegciwane iCovid-19, ngesikhathi benza uGrade 8, ngo-2020. ICovid-19 yaphazamisa imikhakha eminingi yawisa umnotho, yavala thaqa izwe.Lokhu kuvezwe nguDkt Barney Mthembu, iphini likamqondisi jikelele elibhekele uhlelo lokufunda eMnyangweni weMfundo eyisiSekelo izolo, ngesikhathi bechazela ikomiti lasePhalamende ngamalungiselelo okubhalwa kwezivivinyo zika-matric, eziqala ngenyanga ezayo.UMthembu uthe ngo-2021, ngesikhathi laba bafundi benza uGrade 9, lwalusadlangile ubhubhane.Uthe okunye okubalulekile ngalaba bafundi ngukuthi ngesikhathi benza uGrade R ngo-2012, kwakuqala uhlelo okufundwa ngalo manje ezikoleni zakuleli, i-Curriculum and Assessment Policy Statement  (CAPS).“ICovid-19 yabaphazamisa kakhulu nagesikhathi sekumele bakhethe izifundo abazozenza kwaGrade 10. Othisha babelova, kwadingeka ezinye izinto zingafundwa ngenxa yobhubhane olwaphazamisa izinto eziningi kwezemfundo,” kusho uMthembu.Uthe kwakudingeka bashintshane uma beya ezikoleni ukuze bangathelelelani ngegciwane ngakho babengezi zonke izinsuku ezikoleni.UDkt Rufus Poliah, obhekele izivivinyo emnyangweni, uthe sandile isibalo sababhala u-matric ngabangu-8 400.Uveze ukuthi isifundazwe iKwaZulu-Natal yisona esinesibalo esiphezulu sababhalayo.“Sebebonke ababhalayo bangu-732 448, iKZN yona inabafundi abangu-172 213 ababhalayo. Kulandela iGauteng ngabangu-136 620, indawo yesithathu kulele i-Eastern Cape ngabangu-103 975.” Uthe bangu-136 195 ababhala ngasese ezikhungweni ezingu-6 909.“Zingu-23 izikole ezifundazweni eziyisishiyagalolunye ezibhalisa i-South African Sign language. Bangu-210 abafundi ababhala lesi sifundo.”Izivivinyo ziqala ngo-Okthoba 21, ziphothulwe ngoNovemba 27. Bangu-55 053 abaqokelwe ukumaka u-matric ezikhungweni ezingu-188.UNgqongqoshe walo mnyango, uNksz Siviwe Gwarube, uthe konke sekumi ngomumo ngokubhalwa kwalezi zivivinyo.Uthe kuningi okwenziwe ngumnyango wakhe ukulungiselela izivivinyo.“Abafundi bakulungele ukubhala izivivinyo zebanga lokugcina emfundweni yamabanga aphansi. Othisha basebenze kanzima ukulungiselela abafundi ukuthi babhale abakufundile,” kusho uNksz Gwarube. "
    },
    {
        "content": "ATHUKUTHELE avala umgwaqo ngemfucuza amalungu omphakathi aseZimbokodweni, ku-Ward 93 ngaphansi kukaMasipala weTheku izolo, ekhala ngokungahlinzekwa ngamanzi.Lo mphakathi uthi sekuphele izinyanga ezintathu amanzi engaphumi kompompi.Ilungu lomphakathi uMnuz Xulu Xulu, ekhuluma neSolezwe, uthe sebethembela emanzini abawakha efemini eseduze.\"Amaloli aletha amanzi ayafika, kodwa agcina ephelela emzini ethile.  Amanzi esiwathola kule femu nawo awekho ezingeni eligculisayo lezempilo, \" usho kanje.Imizamo yokuthola ikhansela lendawo ayiphumelekanga njengoba ucingo lwalo belungangeni kwaze kwashaya isikhathi sokushicilela.Elinye ilungu lomphakathi elizibize ngoKhwela elithe lisondelene nekhansela, litshele Isolezwe ukuthi ikhansela alithandi ukuphawula kwabezindaba ngalolu daba kwazise seludluliselwe ophikweni olubhekelele ukuhlinzekwa komphakathi ngamanzi.Lisole abanye kule ndawo nokuphehla umphakathi elithe kunenhlese yezepolitiki.Liqinisekise ukuthi akhona amathangi amanzi kodwa uXulu uveze ukuthi  nawo abuye angafakwa amanzi nokuyinto ekhathaza kakhulu umphakathi.Lo mphakathi uvala umgwaqo nje kunenkinga yamanzi ezindaweni eziningi eThekwini. Le nkinga emasontweni amabili edlule ibonakale idlulela ngesikhathi kunesiteleka sabasebenzi. Ezindaweni eziningi imiphakathi ibizwakalisa ukungenami kwayo ngalesi simo sokweswela amanzi nogesi ngokuvala imigwaqo ishise amathayi. "
    },
    {
        "content": "BAKHATHAZEKILE abazali bezingane ezifunda esikoleni iNtathakusa High, eBergville okuthiwa sekungenele esontweni lesihlanu ziduve emakhaya emva kokumiselwa ukulwa esikoleni.Abafundi okuthiwa bevile kwabayishumi bafunda u-Grade 10 kuya ku-Grade 12,  bamiswe isigungu esibhekele ukuqondiswa kobugwegwe esikoleni emva kokulwa emagcekeni esikole ngoFebhuwari. Kuthiwa impi yabo isuswa ukupiklelana, njengoba abanye behlala elokishini, abanye bengabasemapulazini.Umzali okhathazekile ongathandanga ukudalulwa ukuvikela ingane yakhe, uthe ikomiti lesikole elengamele lolu daba, lilokhu lihlehlisa lingaphumi nesinqumo, okubakhathazayo njengoba kuhamba isikhathi. “Angiphikisani nokuthi izingane zijeziswe uma zonile, kodwa azingaphucwa ilungelo lokufunda.  Besilokhu sibizelwa emhlanganweni kodwa isikole singaphumi nesinqumo. Sitshelwe ukuthi udaba selusingethwe ihhovisi loMnyango wezeMfundo,” usho kanje.Uthe batshelwe ukuthi umnyango ufuna isikole sidlulisele uhlu lwabafundi abalwayo esikoleni.Uthe ukulwa kwabo akusiyo into eqhubekayo kodwa kwaba yinto yangalelo langa kanti abakutholayo ukuthi kwapiklelana izingane ezihlala elokishini elikuleya ndawo nezihlala emapulazini.Omunye umzali uthe isikole kumele siqhamuke nendlela yokuxazulula lesi simo kodwa kuqikelelwe ukuthi izingane azilahlekelwa imfundo.“Esikufisayo ukuthi izingane zibuyele esikoleni zifunde. Ingane yami nekadadewethu ezifunda uGrade 10 zijika nelanga ngenxa yalesi simo, ” kubalisa yenaUSihlalo wesigungu esilawula isikole uMnuz D.A Hlongwane ukuqinisekisile ukumiswa kwabafundi abalwa esikoleni wathi udaba lusingethwe wumnyango.“Sinenkinga enkulu kulesi sikole. Othisha bafunda besaba izingane zingena nezikhali ezinkulu esikoleni. Lolu dlame lwabafundi selunesikhathi lwaqala kangangoba nyakenye singcwabe umfundi ngenxa yalo yingakho konke sekudluliselwe emnyangweni ukuze kube yiwona ophuma nezinqumo, ” usho kanje.Uthe i sikole senze kahle ku-matric ngonyaka odlule sithola imiphumela engaphezu kuka-90%, kodwa isimo sobudlova kubafundi singaphazamisa umgqigqo yingakho kumiswe nabafunda u-matric abathinteka odlameni.  Uqinisekise ukuthi baningi abamisiwe nakuba engasishongo isibalo esishaya emhloleni.UMnuz Muzi Mahlambi okhulumela uMnyango wezeMfundo  akayiphendulanga imibuzo athunyelelwe yona ngalolu daba."
    },
    {
        "content": "I-IFP yenze umzekeliso ngokushweba kwe-MK iKwaZulu-Natal nesimo sezintombi ezinhlanu kulezo ezilishumi okukhulunywa ngazo eBhayibhelini, ezozela zalala zashweba ekutholeni umyeni.Iqembu eliholwa uhulumeni wobumbano ophethe iKwaZulu-Natal, i-IFP, lithe ukungaphathi kwe-MK esifundazweni kuyafana nokwenzeka ezintombini ezaphuthwa umendo ngenxa yokuthi azizange ziwaphathe amafutha okukhanyisa izibani zazo.I-MK iyona eyathola izihlalo eziningi esiShayamthetho saKwaZulu-Natal, njengoba inezihlalo ezingu-37 kwezingu-80, kepha isifundazwe siphethwe ngokubambisana yi-IFP, ANC, DA ne-NFP, abanezihlalo ezingu-41 uma behlanganisiwe.Ngesikhathi kunenkulumo mpikiswano esiShayamthetho, izolo, amalungu e-MK, akhale ngokuncishwa ithuba lokuphatha iKwaZulu-Natal yize kuyiyo eyathola amavoti amaningi esifundazweni.Inkulumo mpikiswano ibibizelwe ukuzoxoxa ngenkulumo eyethulwe uNdunankulu, uMnuz Thami Ntuli, ngoLwesithathu.Ohola i-MK esiShayamthetho, uMnuz Mervyn Dirks, uthe uNtuli akafanelwe ukuphatha isifundazwe, wathi uzosuka maduzane.“Abantu baKwaZulu-Natal bavotela i-MK ngobuningi. Ngokuhlakanipha ke kwenu namaqembu enibambisene nawo, naphuca i-MK ithuba lokuthi iphathe isifundazwe. Angeke sibenzele phansi abantu baKwaZulu-Natal abavotela i-MK, sizoqhubeka silwe. Ukungaphathi kwethu kuyinto yesikhashana.”La mazwi ananelwe elinye ilungu le-MK, uMnuz Sithembiso Magubane, okhale ngokuthi alikho iqembu elasondela kwi-MK ngamavoti KwaZulu-Natal.I-MK yathola amavoti angaphezu kuka-1,6 million KwaZulu-Natal, iqembu eliyilandelayo, i-IFP yathola amavoti angaphezu kuka-600 000.Ilungu le-IFP, uMnuz Mntomuhle Khawula, lithe abe-MK kufanele bazinuke amakhwapha ngokungaphathi kwabo iKwaZulu-Natal.UKhawula uthe njengoba lingekho iqembu elanqoba ngamalengiso KwaZulu-Natal, wonke amaqembu kwakufanele angene ezingxoxweni zokubusa ngokubambisana.“Izandla zazivuliwe kuwo wonke amaqembu ukuba axoxe kodwa kwaba khona akhetha ukungaxoxi ngoba nakhu ayekholelwa ukuthi wona alunqobile ukhetho. NaseBhayibhelini kukhulunywa ngezintombi ezilishumi. Kuyashiwo ukuthi zozela zalala ngesikhathi zisalinde umyeni. Kuyashiwo ukuthi lezo eziyizihlakaniphi zaphatha amafutha okukhanyisa izibani awenele, lezo eziyiziwula aziwaphatha amafutha.”Elinye ilungu le-IFP, uMfu Thulasizwe Buthelezi, lithe ukwakhiwa kohulumeni waKwaZulu-Natal kwakungeke kuvinjwe yiqembu elinezihlalo ezingu-37.“Abantu be-MK kufanele bafundiswe ipolitiki.”UNtuli uthe angeke kuyisize ngalutho i-MK ukubalisa, wathi kufanele ingakhohlwa ukuthi ayizange inqobe ngamalengiso.“Ukuze uphathe isifundazwe kufanele uthole ngaphezu kuka-50% wamavoti. Alikho iqembu elathola ngaphezu kuka-50% wamavoti lapha KwaZulu-Natal. Amaqembu aphethe athola u-55% wamavoti uma ehlanganisiwe. Ingakho ephethe.“Ukubalisa angeke kubasize ngalutho abantu baKwaZulu-Natal. Manje sekufanele ukuthi wonke amaqembu asebenzisane ukuze kufezwe izidingo zabantu.”"
    },
    {
        "content": "UMPHAKATHI wasehostela laKwaMashu ukhala ngobugebengu obuhambisana nokubulawa kwabantu okuthiwa kwenziwa abafana abancane abasatshwayo.Umhlali ocele kugodlwe igama lakhe obona engaphephile, uthe la bafana basiqhumisa umlibe isibhamu kubuka wonke umuntu. “Abafana abasebancane abenza le nto. Sidinga ezokuphepha ziqine, kufakwe amaphoyisa. Izibhamu ziningi ehostela. Kunzima nokukhuluma ngale nto emphakathini ngoba kukhona abantu abagade la bafana ababatshela ukuthi ubani uthini, kubani ngabo,” kusho umhlali.Omunye umhlali, uthe ubugebengu budlangile ehostela awukwazi ukuhamba ukhululeke ebusuku.“Ukuhamba nje uphumele phandle, ngisho ubheka umngani noma isihlobo uthuka izanya ngoba usuke uzokhuthuzwa noma uthathelwe izinto oziphethe ulinyazwe,” kusho umhlali.Uthe yizingane ezincane ezihluphayo eziphuma ehostela ziyokwenza ubugebengu.Ulandise wathi emasontweni amabili edlule zidune iloli yotshwala zeza nayo ehostela kwaba umazitapele.Ngesonto eledlule kube esifanayo kudunwa iloli yenyama. Emuva kwalokho uthe akulalwanga izibhamu zaqhuma kwaze kwasa emuva kokuthi kudutshulwe kwafa omunye walaba bafana.“Le zingane zinezibhamu. Asihleli kahle ehostela. Ukuba kuya ngami bekuzoba nomahamba nendlwana wesiteshi samaphoyisa ehostela. Uma kuqhuma isibhamu asizwe eseduzane amaphoyisa,” kusho umhlali.Ikhansela lendawo, uMnuz Mzwethu Gwala, lithe inkulu inkinga ekhungethe ihostela futhi wamtshela umphathi wesiteshi samaphoyisa endawo ngokumele kwenziwe yena wenza okwakhe.UGwala uthe watshela umasteshi ukuthi akalande amaphoyisa kazwelonke azotshalwa ehostela ukuze akhuculule izibhamu athe zigcwele.“Isixazululo engasinikezwa wumphakathi ukuthi kwenziwe njengasehostela iGlebelands (eMlaza), kulandwe amaphoyisa kazwelonke ngoba awendawo kawanele futhi awanazo izinsiza kusebenza ezanele,” kusho uGwala.UGwala usole umphathi siteshi wathi wakuhlaba inhlali amtshela khona ayekuthunywe umphakathi.Uqhube wathi kunalokho wabiza amakhosi ukuba azokhuluma nabantu kwalandwa nebandla elafika lashiya umkhuleko.UGwala uqhube  wathi nsuku zonke kuqhuma isibhamu ehostela KwaMashu, kunezingane ezifunda ezikoleni zamabanga aphansi ezijomba igazi.“Kufa abantu abathathu kuya phezulu njalo ngesonto ehostela. La bantu babulawa ngokudutshulwa okukhomba inkinga yezibhamu ehostela,” kusho uGwala.Kwesikabhadakazi ngoLwesine kubikwa ukuthi kudutshulwe kwabulawa ibhungu nomalume walo.Ngeledlule amaphoyisa athe zikhona izinhlelo anazo zokulwa nobugebengu obuhlalise lubhojozi umphakathi emgwaqweni uDumisani Makhaye.Anxenxe abantu ukuthi babike ngobugebengu obenzeka ehostela futhi balekelele amaphoyisa ngemininingwane engaholela ekutheni kunqandwe izigelekeqe.Abe esekhuthaza abantu ukuthi bapheze ukuhamba kulo mgwaqo ngabodwana ebusuku okuyisikhathi okubikwa ukuthi lisuke libhubha ubugebengu."
    },
    {
        "content": "UNEMIBUZO umndeni wowesilisa waseChesterville, eThekwini, okuthiwa wabulawa yisihlobo sikammangali ngaphakathi esiteshini samaphoyisa oThongathi, maphakathi nenyanga.Kuthiwa umufi, uMnuz Thabiso Shangase (29), wabhudukezwa yilona owesilisa, okuthiwa wayekhaphe udadewabo owayegqekezelwe eze esiteshini samaphoyisa.Ngokusho kukagogo kamufi, uNksz Jabu Mthembu, ngo-Ephreli 15, bathola ucingo lokuthi umufi useshaqwe ngamaphoyisa asoThongathi, esePhoenix.Uthe umufi uboshwa nje, uyamaniswa necala lokugqekeza okuthiwa lenziwa abesilisa ayebagibeze emotweni ayehamba ngayo ekhokhelwa ngebanga elihambile.“Sinikele khona esiteshini samaphoyisa, simphathele izingubo zokugqoka nokudla kodwa sahlala kwaze kwaba yileyo ndaba, singavunyelwa ukuba simbone,” kusho uNksz Mthembu.Uqhube wathi kukhona iphoyisa elabatshela ukuthi usaphume namanye amaphoysa, lathi uma kwenzeke njalo kusuke kuphakathi kokuthi uyoshawa noma uyokhomba indawo yesigameko.Uveze ukuthi kwabuye kwaba khona elinye abalijwayele, elabahlebela ukuthi amampunge ukuthi usaphumile, ukhona ngaphakathi esitokisini, limbonile, laze lakhuluma naye ngakho abaqhubeke balinde.“Laze lasitshela ukuthi ekuxoxeni kwalo naye, washo ukuthi uthe kwaleli cala aboshelwe lona akalenzanga, kodwa lenziwa yilaba abagibeza emotweni, wathi omunye wabo uyamazi. Lathi lamtshela ukuthi kuzofanele akhulume lonke iqiniso ngaphandle kokwesaba,” kusho uNksz Mthembu.Uqhube wathi bagcina begoduka ngabo-6.30 sekuhwalele bengambonanga, kwathi ngabo-9 ebusuku baphinde bathola olunye ucingo lubabizela esiteshini futhi.“Sathi uma sifika, kwathiwa asiphuthume esibhedlela Osindisweni siyombheka ngoba ulimele. Sathi uma sifika esibhedlela, udokotela wasitshela ukuthi ufike esibhedlela ngabo-7.30 ebusuku eseshonile,” kulandisa uNksz Mthembu.Uthe bathi uma bebabuza ukuthi kwenzakaleni, amaphoyisa abatshela ukuthi kwangena umfowabo kammangali, wamshaya.“Thina sixakwa ukuthi sanqatshelwa ukuthi simbone uThabiso, kodwa umhlaseli yena wavunyelwa ukungena. Sifisa ukwazi ukuthi kwenzeka kanjani lokho? Sifuna nokwazi ukuthi wazi kanjani ukuthi ukusiphi isitokisi?” usho kanje.Uphinde wathi kuyabakhathaza ukuthi isiphi isikhathi ahlaselwa ngaso njengoba bona bahamba ngabo-6.30 sekuhwalele esiteshini kanti udokotela wasoSindisweni uveze eyokuthi wafika ngo-7.30 eseshonile.Okhulumela amaphoyisa KwaZulu-Natal, uColonel Robert Netshiunda, uthe amaphoyisa asoThongathi aphenya icala lokubulala emva kokuthi umsolwa owayeboshwe ngecala lokugqekeza washawa ngaphakathi esiteshini samaphoyisa.“Umsolwa wakhishwa esitokisini umphenyi wecala ngenhloso yokwenza uphenyo. Ummangali naye wayeyalelwe ukuthi eze esiteshini samaphoyisa ukuzobhalisa isitatimende,” kusho uNetshiunda.Uqhube wathi ngesikhathi bengaphakathi ehhovisi, umfowabo kammangali wabhozomela umsolwa, owavele wawa waquleka.“Kwabizwa abezimo eziphuthumayo, wanikwa usizo oluphuthumayo endaweni yesigameko ngaphambi kokuba aphuthunyiswe esibhedlela lapho afike washonela khona,” kulandisa uNetshiunda.Uvese ukuthi umbulali waboshwa, wabekwa icala lokubulala, wathi uzophinde avele enkantolo ngoJuni 24."
    },
    {
        "content": "UMPHAKATHI waseMzinyathi, eNanda, ufuna kuvalwe thaqa ukusebenzisa impophoma kwabelaphi bendabuko, kulandela ukwanda kwezigameko zobugebengu obushaqisayo.Izakhamuzi zakule ndawo zizwakalise ukukhathazeka kwazo emhlanganweni womphakathi ngeSonto, kulandela isigameko sakamumva lapho okutholwe khona isidumbu somuntu ongaziwa egwaziwe.Umufi kuthiwa ubonwe umthandazi obezokwenza izinto zakhe empophomeni ngoLwesine, wahlaba umkhosi emphakathini.Kuthiwa umphakathi uthutheleke khona, wambona umufi entanta emanzini, kwabizwa amaphoyisa, aze amkhipha ngoLwesihlanu emini.Isolezwe lithole ukuthi yize kungacaci ukuthi umufi ubulawe nini kodwa kuthiwa ezinsukwini ezimbalwa ngaphambi kokutholwa kwakhe, kwezwakala umuntu ekhala ecela usizo ebusuku khona empophomeni.Unobhala wohlaka olulwa nobugebengu endaweni, uMnuz Ndumiso Mzobe, uthe akusona esokuqala isigameko esishaqisayo senzeka empophomeni.“Emasontweni amabili edlule, umphakathi usize owesifazane obeshaywe kanzima yizigebengu, othe sezimkhiphise u-R20 000 kuwi-app yasebhange kumakhalekhukhwini,” kusho uMzobe.Uqhube wathi ngenyanga edlule kutholwe amathambo omuntu egaxele ematsheni empophoma.“Ziningi nje izigameko. Kwezinye kuye kuphucwe bona abelaphi bendabuko nalabo abasuke behamba nabo izimoto, amaselula nemali,” kusho yena.Uthe izigilamkhuba akuzona ezendawo, kodwa zingabantu abangaziwa ababona ithuba lokwenza ubugebengu kubantu abasuke bezokwenza izinto zokwelapha nokwelashwa.Ukhale ngokuthi ubugebengu sebukapakela nasemizini eyakhele impophoma.“Uma bebuye belambatha empophomeni, badubela kithina esakhele impophoma, basingenele ezindlini, bathathe noma yini abayifunayo.“Yikho sifinyelele ekutheni sivumelane ngokuthi akuvalwe ukusebenza kwempophoma ngoba ubugebengu buya ngokuya buba bubi kakhulu,” kubeka uMzobe.Induna, uThathokwakhe Gumede, ikuqinisekisile ukuthi sibi kakhulu isimo empophomeni.“Abantu bahlaselwa yizigebengu ezingaziwa emakhaya, empophomeni kutholwa abantu sebefile, kungaziwa babulawe nini. Lo wakamumva nje njengoba etholwe ngoLwesine, asazi wayebulawe nini. Phambilini, kutholwe amathambo omuntu, naye okungacaci wabulawa nini,” kusho uGumede.UMengameli wenhlangano yabelaphi bendabuko, iSouth Africa's Traditional Healers Association KwaZulu Natal, uMnuz Sazi Mhlongo naye ushaye amakhala ngokuhanjiswa kwabantu ezimpophomeni, wathi kungaba umbono omuhle ukuvalwa kwazo.Uthe izinyanga ezilapha abantu ngendlela yasemandulo, azikaze ziyalelwe ukuthi ziyise abantu ezimpophomeni.“Ukwelapha kwezikhathi zamanje sekwangenwa ngisho nayizigebengu, ubona sekwande abantu abayisa abantu ezimpophomeni. Lokhu kubeka sona isiguli nayo inyanga engozini yokugetshengwa. Kwabona bangajikelana bodwa, bagebengane,” kusho uMhlongo.Uphinde wenza isibonelo ngalabo abehlelwa umshophi wokuminziswa yizinyoka zezimpophoma neziziba, athe ukube akuyiwa kule zizindawo, ngabe awuze ungehla umshophi wokugwiliza namanzi,” kusho uMhlongo.Okhulumela amaphoyisa KwaZulu-Natal uColonel Robert Netshiunda uthe amaphoyisa aseNanda aphenya idokodo lokufa komuntu emva kokutholwa kwesidumbu somuntu esesonakele empophomeni yaseNanda ngoLwesihlanu. Uthe izimo ezimayelana nalesi sehlakalo zisaphenywa."
    },
    {
        "content": "UFUNA uzimpendulo nobulungiswa umndeni wowesilisa waseMangethe, eMandeni, ogwini olusenyakatho yaKwaZulu-Natal, odutshulwe wumlisa owaziwayo endaweni, wafela egcekeni kubo ngoLwesine ekuseni.Ilungu lomndeni kamufi, uFanele Mpanza (22), obaziwa ngoKela, elingathandanga ukudalulwa ngoba lisabela ukuphepha kwalo nomndeni walo, lithe lishaqeke kwaphela nasozwaneni ngenkathi lizwa lezi zindaba lisemsebenzini eThekwini.Lilandisa Isolezwe  ngokwenzekile, lithe umufi obebamba amatoho ezinkampanini zokupheka KwaDukuza, ubevakashile ekhaya ngenkathi kwenzeka lesi sigameko.“Umzali womshana wami ubesendlini ekuseni ngesikhathi ezwa impikiswano yamazwi egcekeni, waphuthuma khona ukuyozwa ukuthi ingane yakhe ixabana nobani. Kuthe ephuma phandle wazithela kumshana wami exhakathiswe ingalo yilo mlisa owaziwayo endaweni, obephethe isibhamu, kukhona abaphikisana ngakho, okungazwakalanga kahle ukuthi bebethini. “Kuthe uma umzali ebuza ukuthi kwenzenjani, umshana wami waphunyula kulo mlisa wabaleka eshona ezansi komuzi, wavele wamdubula kwesingezansi nangenhla ngemuva, waphelela khona lapho egcekeni kubuka umzali wakhe,” kusho owomndeni.Eqhuba, uthe kuthiwa kuthe bembuza ukuthi uyidubulelani ingane, wankwankwaza qede wasuka lapho washaya wachitha, eshiya umfana esethule egcekeni kwabo.“Kuyasikhathaza ukuthi kungani engakaboshwa namanje ngoba wumuntu owaziwayo endaweni futhi phezu kwakho konke lokho sifuna asichazele ukuthi uze ubulala ingane kamfowethu ngesihluku esingaka nje bekwenzenjani. Yingane lena, uma ngabe beyonile bekumele asichazele kahle ukuthi yoneni, uma kuyinto esengalungiseka sizame ukuyilungisa kahle,’’ usho kanje.Uthe kumanje banovalo ngoba abaqondi ukuthi isenzo salo mlisa ngebesiqondene nomufi kuphela yini noma usazobuya futhi azoqotha wonke umndeni ukucisha ubufakazi.“Njengoba ngikhuluma nawe nje angizange ngibuthi quthu ubuthongo ngenxa yokwesaba futhi okunye okubuhlungu wukuthi umshana wami ushiye izingane ezintathu emhlabeni, ezisencane nezisamdinga ukuzikhulisa,” kubalisa owomndeni.POLICE COMMENT HERE"
    },
    {
        "content": "UZIBUZA uyaziphendula ukuthi kwenzekani ngosuku lwesehlo udadewabo wowesifazane oboshelwe icala lokubulala indodakazi yakhe eyayineminyaka engu-14 emzini okwa-D KwaMashu.Owesifazane, ongathandanga ukuthi kudalulwe igama lakhe, usho kanje emuva kokuvela kukaNksz Ncamisile Hlophe (43) eNkantolo yeMantshi yaseNtuzuma ngoLwesithathu.Usolwa ngokubulala uLuvuyo Tafadzwe Bera isidumbu sakhe esasinamanxeba amathathu okushaywa ngento ethile esiphundu futhi sinezibazi zokuklinywa.Wanqatshelwa ibheyili ngo-Agasti imantshi yakhala ngendlela enesihluku okwabulawa ngayo umufi owayehlala nomsolwa.“Asazi nathi ukuthi kwenzekani ngoba babehlala bobabili ekhaya. Asikholwa namanje ukuthi uyena oboshelwe leli cala ngoba asimazi engumuntu ongenza into efana nalena aboshelwe yona,” kusho udadewabo kamsolwa.Uveze ukuthi umufi uhlale okokuqala nonina ngonyaka odlule emuva kweminyaka elishumi ekade ehlala noyise eGauteng.Uthe ngeke aphawule ngokuthi bebunjani ubudlelwano bengane nonina ngoba ubengahlali nabo.“Sisamangele nathi ukuthi kwakwenzenjani? Asazi noma baxabana noma wayekade engenwe okuthile (umsolwa). Njengoba siza lapha enkantolo yingoba sifuna ukuthola izimpendulo,” kusho owesifazane obephathele umsolwa okuya ethunjini.Phambilini evela enkantolo umsolwa, omakhelwane bakhe bathi abamazi enjena, bebemazi engumuntu olungile ngakho kumele akhulume iqiniso ukuthi kwenzekani.Uyise wengane ubekhona enkantolo izolo ehamba nowesifazane obefake indandatho. Laba ababili bahlale ngokwehlukana enkantolo nodadewabo kamsolwa. Ngenxa yokuphuthuma owesilisa akakwazanga ukukhuluma nentatheli wacela ukuthi imshayele ucingo.Kuthe uma ethintwa ngocingo wacela ukuba abuye afonelwe.Kuthiwa ngoJulayi 22 nonyaka umsolwa watshela amaphoyisa ukuthi umufi waphuza amaphilisi ekhanda wawa phansi esuka embhedeni ayelele kuwona.Kodwa emuva kokuhlolwa kwesidumbu kwabe sekuvulwa icala lokubulala sekutholakele ukuthi umufi akazishonelanga.Icala lihlehlele u-Okthoba 8 nonyaka ngenxa yokuthi kalifikanga enkantolo idokodo. Kuvele nokuthi icala liphenywa abaseshi ezingeni lesifundazwe."
    },
    {
        "content": "ILUNGU le-IFP ePhalamende likazwelonke, uMnuz Narend Singh, lithi sekuyisikhathi sokuthi kubhekisiswe ukubuyiswa kwesigwebo sentambo ukuqinisekisa ukubhekana nabenzi bamacala ahlukumeza umphakathi.Ubekhuluma nabezindaba ngesikhathi eyobhonga emswaneni emndenini womfundi, uLusanda Nkomo (10) waseMkhomazi, isidumbu sakhe esitholwe silaxazwe ehlathini elingaphesheya kwakubo. Kulesi sigameko kuboshwe umakhelwane oyiNdiya, uMnuz Rojas Teruman (57), obevele eNkantolo yeMantshi yaseScottsburg ngesonto eledlule, icala lahlehliselwa u-Ephreli 17, nonyaka.USingh uthe ukulahleka kwempilo yengane engenacala kuyinto ebuhlungu, engabekezeleki. “Ukubulawa kwengane encane kangaka okusolwa ukuthi kwenziwe umakhelwane, kuyadumaza kakhulu. Sekunesikhathi sikhuluma ngokuthi kubhekwe ukubuyiswa kwesigwebo sentambo. Uma ufika emakhaya okwenzeke kuwo izigameko ezinjengalezi, ubona omama bekhathazekile futhi kwaziwa ukuthi ubani isigilamkhuba, kushiya imibuzo ekutheni kungani leso sigilamkhuba sifanele ukuphila?” usho kanje.Uthe bayakuqonda ukuthi uMthethosisekelo wakuleli uqinisekisa ukuthi wonke umuntu unelungelo lokuphila, kodwa esikhathini esifuze lesi, uyazibuza ukuthi uMthethosisekelo uthini ngelungelo lokuphila labagilwa?Isidumbu sikaLusanda okuthiwa ubefunda uGrade 4 esikoleni iDrift Primary, kuthiwa satholwa umelusi wemfuyo silahlwe ehlathini elingaphesheya kwemizi ngemuva kosuku anyamalala ngalo. Wayegcine ukubonakala ehamba nomsolwa oqashe kamakhelwane, izingane ezimbiza ngomalume, ngayizolo.Kuthiwa wayekade ephuma esontweni ngesikhathi ebizwa umsolwa emthuma okuthile esitolo, okuthe uma ebuya wamcela ukuthi amphelezele ayocinga inja yakhe emizini engaphesheya. Umphakathi obuthukuthele ugane unwabu ngesikhathi kutholwa isidumbu sentombazane, uphikelele lapho kuqashe khona umsolwa wakhiphela izimpahla zakhe emnyango wazokhela ngomlilo. USingh uthe nakuba ebuqonda ubuhlungu obuzwiwa umphakathi, kodwa ukuzithathela umthetho ngesandla akusona isixazululo. Unxuse amaphoyisa ukuthi asebenze ngokuzikhandla ukuqinisekisa ukuthi abenzi bobubi ezigamekweni ezinje, bayavalelwaULusanda ufihlwe izolo, emngcwabeni obuhanjelwe yizikhulu zikahulumeni wesifundazwe obekukhona kuzo uMphathiswa woMnyango wezokuHlaliswa kwaBantu nemiSebenzi yoMphakathi, uMnuz Sipho “KK” Nkosi nomqondisi-jikelele eHhovisi likaNdunankulu, uDkt Nonhlanhla Mkhize nabanye."
    },
    {
        "content": "OSOMABHIZINISI baseHluhluwe bakhala ngokukhetha iphela emasini kukahulumeni waseNingizimu Afrika, okhombisa ukukholelwa kwabaqhamuka emazweni angaphandle, abathi babamise kabi kwezamabhizinisi.Lokhu kuvele emcimbini wokwethulwa kwentuthuko kwaMduku kumasipala iBig 5 Hlabisa muva nje. Bathe  sekuyisikhathi sokuthi uhulumeni ubuyekeze umthetho ovumela ukudayisa udede kwabokufika ukuze kuqedwe izingqinamba ababhekene nazo.UNksz Nompilo Vilane, uthe kuyabalimaza kakhulu ukukugcwala kwezitolo zabantu abaqhamuka kumazwe angaphandle njengoba idolobha labo lincane.“Asibe sisayibona nhlobo into esiyisebenzayo uma kuzogcwala abantu bokufika abagcina besiphuca iqatha emlonyeni ngenxa yamanani aphansi abadayisa ngawo impahla yabo. Singajabula uma uhulumeni engangenelela kule nkinga ukuze siyibone into esiyenzayo,” usho kanje.Imeya uMnuz Comfort Khumalo, ithe ukulawuleka kwalesi simo kuzolekelela kakhulu  ekulweni nobubha kubantu bakuleli abaswele imisebenzi.“Siqala ukuba nenkinga uma abantu bamazwe angaphandle kuyibo abanakwa ngaphezu kwabantu bakuleli abantula imisebenzi. Kunemisebenzi engadingi ukuthi uze ube yingcithabuchopho kodwa edinga ukuthi abantu babe nolwazana nje oluncane oludingeka kulowo mkhakha abasuke bekuwo. Ngakho- ke asikwazi ukuba nesibalo esiphezulu  soweta babantu bamazwe angaphandle ezindaweni zokudla zakuleli ekubeni sinentsha yakuleli eswele imisebenzi,” kusho uKhumalo .Eqhuba uthe kweminye imisebenzi edinga ulwazi olunzulu kwamukelekile ukuthi kulandwe abantu abangaphandle.Omunye usomabhizinisi, uNksz Lizzy Ndlovu wakwaMduku osekuphele iminyaka emithathu edayisa ukudla, uthe enye inkinga ababhekene nayo ukuvaleleka ngaphandle ohlelweni lokuthola izindawo zokudayisa ezinikwa abokufika.“Amathuba omsebenzi awekho, phezu kwaleyo nkinga kube yithi esizizamelayo ngokuvula amabhizinisi esihlukumezeka ngodaba lwabokufika abagweva nezindawo. Yibo ababekwa phambili ekubeni iningi lethu lingenazo izindawo zokudayisa ezikhishwa uhulumeni,” kusho yena.Eqhuba unxenxe uhulumeni ukuthi ushintshe imithetho yawo ezokwenza balekeleleke nabo njengosomabhizinisi abazimisele ngokuvula amathuba omsebenzi."
    },
    {
        "content": "I-DA ifuna kusheshe kuhlale iPhalamende ukuze kubhungwe ngesiphakamiso sokungabuthembi ubuholi bukaSomlomo osahlabe ikhefu eliyisipesheli, uNkk Nosiviwe Mapisa-Nqakula, obhekene namacala enkohlakalo.Leli qembu lithe akumele kuze kushaye uMeyi iPhalamende lingahlalanga ukubhunga ngokushesha ngalesi siphakamiso.USotswebhu we-DA ePhalamende uNksz Siviwe Gwarube, uthe bajabule ngokuthi ibamba likaSomlomo uMnuz Lechesa Tsenoli, uvumile ukuthi kube nale nkulumo mpikiswano ngodaba lukaSomlomo.Uthe imigomo yePhalamende icacile ukuthi isiphakamiso esithinta ukungabethembi ubuholi bukaSomlomo noma iPhini lakhe kumele sibhungwe ngokushesha.Uqhubeke ngokuthi asikho isidingo sokubizwa ukuhlala kwePhalamende okuphuthumayo ngelizayo, lolu daba ngolubalulekile noluphuthumayo.Uthe ubhalele amanye amaqembu okubalwa ne-ANC, efuna ukwesekwa kulesi siphakamiso.“Ukugoloza ukusula kukaSomlomo ekubeni ebhekene nezinsolo ezibucayi kanje, kwenza ukuthi sifinyelele ekutheni siphakamise ukuthi akakhishwe ngevoti.“Akasakulungele ukuba kulesi sikhundla ngoba siwuhlaka okumele lubonakale luthatha izinyathelo ezinqala odabeni oluthinta inkohlakalo,” kusho uNksz Gwarube UNkk Mapisa-Nqakula ubhekene nezinsolo ezingu-12 zenkohlakalo ezithinta intshontsho alithola kusonkontileka eMnyangweni wezokuVikela  esanguNgqongqoshe wawo.Kulindeleke ukuthi inkantolo ikhiphe isinqumo esicelweni sikaNkk Mapisa-Nqakula  sokuthi angaboshwa njengoba uphiko lwezokushushisa belumfuna evele enkantolo.UNkk Mapisa-Nqakula wakhetha ukuhlaba leli khefu emuva kwalezi zinsolo okuthiwa zifaka nemali enguR2 million engukheshi ayithola izikhawu ezahlukene kulo sonkontileka.Kwenzeka lokhu nje uNkk Mapisa-Nqakula waphumela obala wathi usethi khumu ePhalamende emuva kokhetho.Wathi ngeke esabuyela ezintweni ezithinta ubuholi ngisho kwi-ANC ngoba esebona ukuthi adede inkundla ngoba kade aba yingxenye yobuholi kusekhona owayenguMengameli kaHulumeni weNtando yeNingi uMnuz Nelson Mandela.IPhalamende kulindeleke ukuthi liveze usuku okuzobhungwa ngaso lesi siphakamiso se-DA."
    },
    {
        "content": "INKANTOLO yeMantshi yaseMlaza ilihlehlisele inyanga ezayo icala labasolwa ababili kwelokubulawa kobehamba ngesihlalo esinamasongo waseMlaza, ohlaselwe wadutshulwa ekubo ngenyanga edlule.UMnuz Siyabonga Ngubane (36) noMnuz Sithembiso Khomo (23), abebevele enkantolo izolo, baboshwe ngenyanga edlule ngosuku okudutshulwe ngalo uSimanga ‘Katsande’ Khumalo (29) okuthiwa ubesehamba ngesihlalo sabakhubazekile emva kokudutshulwa ngo-2021.Abasolwa bangene enkantolo befaswe ngozankosi kanti bekulindeleke ukuthi kulalelwe isicelo sabo sebheyili njengoba bese bevela okwesithathu ngaleli cala. Inkantolo inqume ukulihlehlisela uMeyi 27 leli cala ukuze kuphenywe. Okube ngenye yezimbangela zokuhlehla kwalo, uKhomo ngesikhathi evela okokuqala kuthiwa watshela inkantolo ukuthi umndeni wakhe uzomtholela ummeli okhokhelwayo okuthe izolo ilungu lomndeni laveza ukuthi ngeke babe nayo imali yommeli, kwaphoqa ukuthi athathe okahulumeni.Babhekene namacala amahlanu okukhona kuwo elokwakha nokuhlela itulo lokubulala, elokubulala, elokutholakala nesibhamu esingekho emthethweni nelokutholakala nezinhlamvu.Ilungu lomndeni kamufi, elingathandanga ukudalulwa, likhale ngokuthi abasolwa babambezela icala.“Siwumndeni siyafisa ukuthi kusheshiswe ukuqulwa kwalo ukuze abasolwa bathole izijeziso ezibafanele. Okubuhlungu ukuthi babengaze badubule umuntu okhubazekile, ohamba ngesihlalo pho. Wayengenabo ubungozi kubona,” usho kanje.UKhumalo udutshulwa nje besekuvele kuphele iminyaka emibili ehamba ngesihlalo sabakhubazekile emva emva kokudutshulwa ngo-2021 ecaleni okuboshwe kulona umsolwa owaziwayo okukholakala ukuthi nguyena othumele izinkabi esejele.Kuthiwa ngaphambi kokuba adutshulwe, wathola izinsongo zothile owafona ethi akasule icala lokuzama ukubulala elibhekene nomsolwa (osejele) kungenjalo bazomenzakalisa.Umufi kuthiwa wakhubazeka ngesikhathi abathile bembamba inkunzi engena kubo, bamshaya ngenduku yegalofu ngaphambi kokuthi bamphuce ifoni yomsebenzi. Kuthe uma ebikela unina, wahamba naye ukuyobikela unina kamsolwa ngokwenzekile, bafike bacela ukubuyiselwa i-sim card.  Umsolwa kuthiwa ebabona kubo akazange abuze, wadubula ebhekise kuKhumalo, kwaba wusuku agcina ngalo ukuzihambela ngezinyawo.Inkantolo ibigcwele abomndeni namalungu omphakathi azwelana nabakwaKhumalo kanti abekhona namalungu emindeni yabasolwa."
    },
    {
        "content": "ABEMBONI yezinkukhu bafuna kuphasiswe umgomo womkhuhlane wezinkukhu njengoba bethi lesi sifo sithula kancane sibuye sivumbuke.UDkt Abongile Balarane we-SA Poultry Association, uthe sekuphele izinyanga belindele ukuthi obeNgqongqoshe wezoLimo, uNkk Thoko Didiza, uzophasisa umgomo womkhuhlane wezinkukhu.Ekhuluma kwi-East Coast Radio, uDkt Balarane, uthe ukuphasiswa komgomo womkhuhlane wezinkukhu uzosiza abazifuyile ukuthi bakwazi ukuza nezinhlelo zokugwema lesi sifo.Uveze ukuthi bafuna kube nohlelo olungambi eqolo lokuvikela izinkukhu emkhuhlaneni olungeke ludle imali yabalimi abancane.“NgoNovemba wonyaka odlule, uhulumeni washicilela imithetho okufanele ilandelwe uma kugonywa izinkukhu. Kwatholakala ukuthi le mithetho inzima ngeke bakwazi ukuyilandela kahle abalimi. Sicela imithetho elula ezophephisa izinkukhu kodwa kube lula nakubalimi ukuthi bayilandele,” kusho uBalarane.Kuzokhumbuleka ukuthi isifo sezinkukhu saqubuka ngonyaka odlule, kwanyuka amaqanda nenyama yenkukhu.Inyunyana yabasebenza ngokudla, iFood and Allied Workers Union (Fawu), igqugquzele uhulumeni ukuthi asheshise ngalo mgomo ukuze kuzovikelwa imboni yakuleli.Iveze ukuthi uma lungacacile uhlelo lokugoma izinkukhu zakuleli kuba nzima ukuthi inyama yazo idayiswe kwamanye amazwe lokhu kuholela ekutheni kwande amaphisisi avela kwamanye amazwe azogcina eqeda imisebenzi embonini yenkukhu."
    },
    {
        "content": "KUGQAME eyesidingo sokwakhiwa kwesiteshi samaphoyisa noma ukusondeza esingumahamba nendlwana kwaDesai eMariannhill nasezindaweni ezakhelene nayo, embizweni kaNgqongqoshe wamaPhoyisa uMnuz Bheki Cele, ebisehholo  KwaMamdekazi.Embizweni  okuthiwa bekuhloswe ngayo ukuzwa izikhalo zabantu bakule ndawo okuthiwa ubugebengu budla lubi kuyo, okugqame kakhulu kumalungu omphakathi abesukuma ededelana ebeka imibono nezikhalo, isidingo sokusondezwa kwesiteshi samaphoyisa okuzolekelela ekutheni abantu bakwazi ukubika eduze ngobugebengu ukuqinisekisa ukuthi kuliwa nabo.UCele ubesebuya okwesibili kule ndawo emuva kwesigameko esisewundabamlonyeni sokuqothwa kwabasolwa abayisishiyagalolunye abaneminyaka ephakathi kuka-18 no 23 okuthiwa bebehlalise kabi umphakathi wakule ndawo, okwenzeke ngesonto eledlule.UNksz Sindi Vilakazi waseZwelibomvu  ukhale  ngokuqhela kwesiteshi samaphoyisa esiKwaNdengezi ababika kuso.“EZwelibomvu sinobugebengu obuningi kakhulu. Izingane ziyadutshulwa mhlawumbe uthole ukuthi umuntu udutshulwa ephuma emsebenzini akwaziwa ukuthi kwenziwe ubani.  Sisebenzisa isiteshi samaphoyisa KwaNdengezi oke ufice ukuthi kwesinye isikhathi akukho muntu.  Siyafisa nje ukuthi okungenani kufakwe noma esiwumahamba nendlwana okuzoqinisekisa ukutholakala kwamaphoyisa ngokushesha uma edingeka,” usho kanje.Isiteshi samaphoyisa esiseMariannhill esiyisakhiwo sesikhashana, kuthiwa sisebenzela iMariannhill yonke ngaphaphandle kwakaNdengenzi naseZwelibomvu.  Izindawo ezibika kuso yi-Dassenhoek, Mpola, Tshelimnyama, Uganda, KwaSanti, Nazareth, Desai neNagina.  Umphakathi ufuna kufakwe iziteshi ezingomahamba nendlwana kulezi zindawo.Kukhalwe  ngamaphoyisa aseMariannhill,  umphakathi owasola ngokungawenzi  umsebenzi, ikakhulu abaphenyi bamacala okuthiwa abawalandeleli amanye amacala abikwa kubona.Ephendula ezikhalweni zomphakathi zomphakathi uCele, uqinisekise ukuthi indawo nemali yokwakhiwa kwesiteshi obekuyizinto ebezibambile, sekukhona, sekulele eMnyangweni weMisebenzi yoMphakathi.“Iziteshi zamaphoyisa zazakhiwe umphakathi usemncane, ngakho asinalo ijubane lokwakha ngokushesha kuhambisane nokwanda kwawo. Akuyona inkinga yaseMariannhill kuphela, kodwa ikhona nakwezinye izindawo.  Ziningi izindawo esenizibalile enifuna kube khona iziteshi ezingomahamba nendlwana, zizofakwa kodwa akuzona zonke izindawo ezizozithola. Isiteshi samaphoyisa obekudala nisicela, bekushoda imali nendawo esizokwakhiwa kuso.  Sekukhona ke konke, sekusele ke ngaseMnyangweni wezeMisebenzi yoMphakathi,” usho kanje.Ngasohlangothini lokugxekwa  kwamaphoyisa ngokungasebenzi, uthe kulo nyaka nje kuphela, amaphoyisa asebophe abasolwa abangu- 993, abawu-209 kubona baboshelwe izidakamizwa, abawu-33 baboshelwe ukubulala, bawu-33 baboshelwe amacala okudlwengula.  Uthe zingu-15 izigameko ezenzekile zokudubulana kwamaphoyisa nezigebengu kule ndawo, kanti bangu-35 abasolwa abafe kuzona, zibe ngu-29 izibhamu ezithathwe amaphoyisa.Ngaphambi kokuqala kwembizo, uCele obehambisana noKhomishana wamaPhoyisa esifundazweni uLieutenant General Nhlanhla Mkhwanazi, uNdunankulu uNkk Nomusa Dube-Ncube uSomlomo kuMasipala weTheku uMnuz Thabani Nyawose nezikhulu zikahulumeni, bahlangane nabagilwa bobugebengu. UNkk Agnes Nzimande uvele wakhihla isililo eneka usizi lwakhe, uthe izigebengu zadubula indodana yakhe ebibondla, zangagcina lapho zamkhipha emzini wakhe manje  usehlala ezihlotsheni.“Umuzi wami bawucekele phansi, ngiyafisa ukubuyela kuwo.  Ngicela uhulumeni angisize ngibuyele emzini wami,” kubalisa yena.UNkk Caroline Maphumulo uveze ukuthi ubugebengu badlula nomphefumulo wendodana yakhe eyayisanda kuqeda enyuvesi, seyifuna umsebenzi esenethemba lempilo engcono."
    },
    {
        "content": "BAFUNA kubiywe ihostela ukuze kuphele ubugebengu abantu abebevota  esikhungweni saKwaMashu ehostela njengoba bethi kulula ukuthi kungene noma wubani azolahla izidumbu.UMnuz Mhlonipheni Celemba Sibiya (39) owuSihlalo wesigceme esibizwa ngokuthi kuseMalondolo, ehostela KwaMashu, uthe baphume ngobuningi babo ukuyovota ukuqinisekisa ukuthi ihostela liyabiywa ukuze kunciphe ubugebengu.“Sizovota ngoba sifuna kuphele imijondolo kwakhiwe izindlu ezizobuyisa isithunzi sabantu. Sifuna ihostela libiywe ngoba sesiye sifice izidumbu zilahliwe lapha kodwa okungesizo ezabantu abahlala lapha ehostela. Kusuka abantu kwezinye izindawo bazolahla izidumbu lapha. Amaphoyisa agcina esesola thina ngokuba yizigebengu,” kusho uSibiya.Uthe bayajabula ukuthi wonke umuntu ukhululekile ukuvota futhi namaphoyisa asiqaphe ngeso lokhozi isimo.UNksz Siphokazi Mtekwana (33) waseBhambayi eNanda, uthe uvuke ekuseni wayovota eNanda Comprehensive Secondary ngoba bafuna amanzi.“Sidinga amanzi, asinawo kuyimanje sesiphila ngokuthwala izigubhu siyowalanda elolini eliwalethayo. Sizovota ukuze uhulumeni alungise ingqalasizinda yamanzi, sithole amanzi ahlanzekile. Siyayidinga nemisebenzi ngoba sihleli emakhaya asiqashiwe,” kusho uNksz Mtekwana.UNkk Lucy Mhlongo (72) ovote Ohlange, eNanda, uthe ufuna ivoti lakhe lisize uhulumeni ukuthi adale amathuba omsebenzi ngoba izingane zihleli emakhaya namajazi emfundo.Unxuse abaholi be-ANC athe uyilungu layo ukuba baqinisekise ukuthi akuqashwa ngokwenzelela kodwa kunikwa yonke intsha amathuba.UMnuz Sifiso Sithole obedlubhe ezeMK, uthe akangabazi ukuthi izoletha ushintsho ilwe nobugebengu obudla lubi eNanda.Okuphawulekayo wukuthi amalungu amaningi e-IFP abevota egqoke izikibha ezinemibala yeqembu lawo, kulandele awe-MK, awe-EFF nedlanzana le-ANC KwaMashu naseNanda."
    },
    {
        "content": "UFUNA ubulungiswa omunye wemindeni yabesifazane ababili okuthiwa babulawelwe emijondolo yaseKenville eGreenwood Park, eThekwini, ngeSonto.UNksz Zizipho “Ntuntu” Gabisa nomngani wakhe, uNksz Anele Mbokazi, kuthiwa babulawa nje, imoto yabasolwa ibalande emakubo eRiverview Park, eVerulam.Kuthiwa imoto ifike yabaqathaza, abasolwa babadubula, base bekhala amaphepha.Isolezwe lithole ukuthi uNksz Gabisa ubeyi-pharmacist esibhedlela esizimele eMhlanga, eThekwini, kuthi uNksz Mbokazi, abengumhlengikazi esikhungweni igama laso elingatholakalanga.Umthombo ocele ukuthi ungadalulwa udalule ukuthi abafi bashiye izimoto zabo emakubo ebusuku ngoMgqibelo, bahamba ngeyabasolwa, iMercedes-Benz ebalande emakhaya. “Kuthiwa abasolwa bebezolanda abantu abane, okukhona kubo nodadewabo bakaNksz Mbokazi kodwa kwagcina kuhamba abafi, laba abanye sebethi abasahambi ngoba bashiywa yigazi,” kusho umthombo. Uqhube wathi laba abakhethe ukuhosha imfe, bagcine beziyela enkonzweni. Udadewabo kaNksz Gabisa, uNksz Mpho Gabisa othe ngokomsebenzi useGoli, uthe umufi ubulawa nje, ubekade ekhuluma naye, emtshela ngephupho elibi avuke nalo.“Iphupho engiliphuphile belethusa. Ngokwazi ukuthi uyathwasa uNtuntu, ngamtshela ngalo, wakhombisa ukwethuka, ethi lijulile futhi liyethusa,” kusho uNksz Gabisa othe ubengazi ukuthi kanti ubephupha ngokufa kukadadewabo ngqo.Uqhube wathi okumthuse kakhulu ngephupho ukuthi bebematasa nomufi, belungiselela umsebenzi wesikhumbuzo sikayise obazalayo obekufanele ube kule mpelasonto.“Ngididekile ngoba nobaba naye washona nyakenye, ngosuku olufanayo nokufe ngalo uNtuntu,” kusho uNksz Gabisa.Uthe baqale banganaka bebona izithombe zabafi bedindilizile endaweni yesigameko zizungeza ezinkundleni zokuxhumana, wathi kuthe ngokuqhubeka kwesikhathi, wathola ucingo kwesinye isihlobo, simazisa ukuthi bashayelwe ngamaphoyisa, athi abazofanisa emakhazeni, nebala, bathola ukuthi yibo.Uthe okubaphatha kabi ukuthi bobabili abafi bebezisebenzela, benemali yabo, benezimoto zabo, bezimele. Uthe uNtuntu ubehamba ngeToyota Yaris. “Sinemibuzo yokuthi yini eholele ekutheni abasolwa bababulale ngesihluku esinje? Bebenzeni?” kubuza uNksz Gabisa.Uthe bafuna ubulungiswa ngokubehlele, abasolwa bajeze.“Sishaqekile. Sidinga ubulungiswa. Siyafisa ukwazi ukuthi baze babulawa bekwenzenjani ngoba bayasebenza, banemali yabo bebengathembele kumuntu,” kusho uNksz Gabisa.Okhulumela amaphoyisa KwaZulu-Natal uColonel Robert Netshiunda, uthe amaphoyisa aseGreenwood Park, asebophe abasolwa ababili abaneminyaka engu-30 nonengu-44 ngecala lokubulala abesifazane ababili eKenville ngeSonto.“Abasolwa kulindeleke ukuthi bavele eNkantolo yeMantshi yaseThekwini kusasa,” kusho uNetshiunda.Uthe ngosuku lwesigameko amaphoyisa anikele endaweni yesigameko, kulandela ukutholwa kwezidumbu zabesifazane ababili emgwaqweni uJohanna, zilele exhaphozini legazi, zinamanxeba okudutshulwa."
    },
    {
        "content": "UMNDENI wowesifazane oshayiswe imoto washona ufuna lijeze iphoyisa elimshayise, labaleka ngoLwesihlanu ePhoenix, eThekwini.UNksz Phumla “Thini” Mtshali (28) ushonele emgwaqweni uPhoenix Highway lapho kwenzeke khona isigameko.Udadewabo, uNksz Phili Mtshali, uthe isigameko senzeke phakathi kuka-1 no-2 entathakusa ngoLwesihlanu.Uthe ngesikhathi udadewabo ehlelwa yingozi ubehamba nesoka lakhe, elithumele umyalezo ngomakhelwane abadlule ngemoto endaweni yesigameko esephangalele.UNksz Mtshali uthe abakutholile ukuthi udadewabo ushayiswe yiphoyisa ebelihamba ngemoto labe selibaleka.“Libonile ukuthi limshayise kabi, labona kungcono ukuthi libaleke. Sithole ukuthi kuthe uma lifika ndawana thize, labona ukuthi inombolo yemoto yangaphambili, iwile endaweni yesigameko ngesikhathi lishayisa udadewethu. Lithumele omunye umuntu ukuthi ayoyicosha,” kusho uNksz Mtshali.Nokho uthe, lokhu kwenzeke emva kwendaba njengoba bese kufike inkampani yonogada, yathatha izithombe zayo.“Sithe sizwa, kwakuthiwa imoto seliyibike njengeyebiwe emzini walo esiteshini samaphoyisa ePhoenix. Sizwa kuthiwa libike ngoLwesihlanu ngabo-10 ekuseni, emva kokwebiwa kwayo ngoLwesine ebusuku ngabo-11,” kusho uNksz Mtshali.Uthe okwenza basole ukuthi ukubikwa kwayo njengeyebiwe kuyindlela yokugwema icala ukuthi kungani kuthathe isikhathi eside kangaka ukuthi liyibike njengelahlekile.“Libalekeleni endaweni yesigameko,  laphinde lathumela umuntu ukuthi azolanda i-number plate yemoto ebiwile? Izigebengu bezingeke zizikhathaze ngalokho, uma ibiyebiwe ngempela,” kubuza uNksz Mtshali.Uphinde wathi baxakwa ukuthi uma kungukuthi beyebiwe ngempela imoto, yini ebisayifuna endaweni yasePhoenix emva kwamahora amathathu yebiwe njengoba udadewabo imshayise phakathi kuka-1 no-2 entathakusa.Uphinde waveza nokuthi kuthe uma bebuza ngephoyisa kwathiwa livamile ukushayela libukhile.Ukhale ngokuthi umufi ushiye izingane ezimbili ezisencane njengoba enye ineminyaka emithathu, enye ineyisishiyagalolunye.Okhulumela amaphoyisa KwaZulu-Natal, uColonel Robert Netshiunda, uthe amaphoyisa asePhoenix avule icala lokubulala ngokungenhloso ukuze liphenywe.“Lokhu kuza emva kwesigameko lapho obehamba ngezinyawo eshayiswe yimoto yamaphoyisa engaphansi kophiko lwezokuphepha lwasendlunkulu. Kuthiwa umshayeli wehlulekile ukuma, emgwaqweni uPhoenix Highway ngoLwesihlanu, umgilwa wafela endaweni yesigameko,” kusho uNetshiunda.Uqhube wathi imoto eyenze ingozi itholwe isilahliwe esimobeni.Uthe imoto efanayo ibikwe njengentshontshiwe lapho ebikhona ngoLwesine ebusuku. Wathi icala lokwebiwa kwayo liyaphenywa.“Uphenyo lokuthi ubani obeyishayela ngesikhathi yenza ingozi luyaqhubeka,” kusho uNetshiunda."
    },
    {
        "content": "AMAQEMBU ezepolitiki adudulana ngezifuba kulezi zinsuku ekhankasela ukhetho, ethula nezethembiso kubantu baseNingizimu Afrika. Lokhu akwenzeki nje emadolobheni nasemalokishini kuphela kodwa ngisho ezindaweni zasemakhaya lapho izakhamizi zisadonsa kanzima uma kukhulunywa ngentuthuko.Kuyaphithizelwa kwethulwa izinhlelo zentuthuko kuvulwa nenqgalasizinda ebeyakhiwa.Leli phephandaba livakashele izakhamizi zasemakhaya eNkandla ukuthola ukuthi sezikulungele yini ukuvota,  ngabe isekhona inhlansi yethemba ngohulumeni kuleli njengoba kugujwa iminyaka engu-30 kwabusa uhulumeni wentando yabantu.UMnuz Muzikayifani Majola waseMahlayizini, uveze ukuthi ukhathazwa iminyaka ebekelwe ukuqasha abantu eNingizimu Afrika.Lokhu ukubona kushaya kuzwele kakhulu kubazali ngoba bahleli nezingane ezinezidingo. Uphinde waveza nokuthi kwanda ubugebengu ngenxa yokweswela kwabantu.\"Ngabuya emsebenzini ngo-2002 ngaqala ibhizinisi lokuxova izitina kodwa uxhaso lokukhulisa ibhizinisi angilutholi. “Into ebalulekile ukuthi uhulumeni andise amathuba omsebenzi ukuze nentsha izosebenza ikwazi ukuzimela.“Nomthetho udinga ukuqiniswa ukuze kungabi nentsha egcaluza emadolobheni ngoba igcina isiphenduke amaphara,\" kusho uMajola.UNksz Mpho Dubazane waseMatshenezimpisi, oziphilisa ngokucwala amakhanda, uthe uqale leli bhizinisi ngenxa yokugqoza kwamathuba omsebenzi, wakhetha ukugxila ekhonweni analo. Yize kunjalo kodwa uNksz Dubazane uveze ukuthi inkinga kagesi yenza impilo ibenzima endaweni yangakubo.\"Ugesi namanzi kuyasihlupha kodwa sekungcono amanzi asekhona. Into esifisa ilungiswe manje ugesi ukuze kusebenzeke kahle.“Ngiyafisa nokuthola indawo yami ngingasebenzeli etendeni ngoba umasipala usengixhasile ngezinto zebhizinisi.“Ngizoya kovota ngoba isidingo sakho ngiyasibona futhi sengisithathile nesinqumo ngeqembu engizolivotela,\" kusho uNksz Dubazane.UMnuz Taelo Tsotetsi waseMadiyane ukhala ngogesi ekubeni izindawo eziningi zasemakhaya seziphucuzekile. Uveze ukuthi imidanti ka-Eskom yenza kubenzima ezindaweni zasemakhaya bese zisalela emuva  ngentuthuko.\"Zikhona izinguquko esizibonayo kodwa okuningi sisele kukhona. Ugesi ngenye yezinto esingenayo, ekhaya kusukela ngo-2013 sizama, asinawo kuze kube yimanje. “Uhulumeni kumele abambisane namakhansela nezinduna zisondelane nomphakathi ngoba yibona bantu abazi izidingo zawo.“Kukhona nabantu abadala abahleli ezindlini eziwayo ngenxa yokuswela,\" kusho uTsotesti.UMnuz Vusimuzi Majola waseMabengela, uthe lesi yisikhathi sokuthi umphakathi uhlangane ubhukule uyovota ukuqinisekisa ukuthi kungena uhulumeni omusha okhathalele izidingo zabo.Indawo yangakubo uthe yeswele kakhulu uma eyiqhathanisa nezinye zasemakhaya ezihlinzekwa ngentuthuko.\"Kusenzima kakhulu ngogesi, uhulumeni akasisizi, sigqigqa njalo kwa-Eskom kodwa asisizakali. Kuyiwa okhethweni siyovota, sikhipha uhulumeni ongasisizi ngalutho.“Ziningi izidingo zomphakathi esingenzelwa zona ngoba kubambeke kuhulumeni omkhulu, kuze kusize umasipala ngoxhaso senze amabhizinisi,\" kusho uMajola. "
    },
    {
        "content": "UFISA abantu bafundiseke baphinde bamukele abathandana nobulili obufanayo njengoba kuqhubeka umgubho wenyanga owaziwa nge-International Pride Month, uNksz Nhlalwenhle Cele.Lo mgubho oqale ngo-1 Juni ozoze uphothulwe ngoJuni 30, uyingxenye yezinhlelo zokuqhakambisa ukuthi abathandana nobulili obufanayo bayingxenye yomphakathi futhi namalungelo abo adinga ukuhlonishwa. Ekhuluma neSolezwe, uNksz Nhlalenhlwe Cele (26) owashintsha ubulili azalwa nabo, uthe ukubungaza iPride Month kuyimizamo yokwehlisa ukucwaswa ababhekene nakho.“Sigubha le nyanga ngoba sifuna ukuthi sibe namalungelo okuphathwa ngendlela efanayo njengamalungu omphakathi. Sifuna kuphele ukucwaswa futhi uhulumeni kufanele angenelele ekufundiseni isizwe ngathi ngoba njengoba sithandana nobulili obufanayo sifanele ukuthi sinikezwe impatho efanayo futhi sihlonishwe,” kusho uNksz Cele.Uthe kufanele bajeziswe kanzima abantu abacwasa ngokobulili.“Singabantu nathi, akusho ukuthi njengoba siphila impilo ehlukile kufanele sihlukunyezwe siphinde sizondwe kangaka. Amagama acwasa ngobulili kumele avalwe njengoba kwenziwa kulawa acwasa ngobuhlanga ukuze abantu bezofunda ukuhlonipha abanye abantu,” usho kanje.Uqhube wathi njengoba esephile isikhathi eside njengomuntu owazalwa ebukeka njengowesilisa kodwa ngaphakathi ezizwa engowesifazane (transwoman) uyaziqhenya ngobulili bakhe.“Ngiyazigqaja ngomuntu enginguye, okubi nje ukuthi kumele ngihlezi ngizichaza ngiphinde ngifundise abantu futhi ngiyasaba ukunubezwa ngokocansi njalo uma ngiphumela ngaphandle,” kusho uNksz Cele.Khonamanjalo umsunguli wenhlangano engenzi nzuzo iTranshope, ophinde abe yisishoshovu somphakathi we-LGBTQIA+ uNksz Sazi Jali, uthe uma ubuka umlando wokugujwa kwe-Pride Month kusho ukuthi basabonakala emphakathini.“Isizathu sokuthi siqhakambise ukuthi siyaphila yingoba njalo ngosuku kukhona abalinyazwayo. Abanye abawahloniphi amalungelo ethu ngoba bengabazi ubulili bethu. Yingakho isiqubulo salo nyaka sithi ”I am human too“, okuchaza ukuthi ngingumuntu nami,” kusho uNksz Jali.Esinye sezishoshovu uNksz Lethuxolo Shange sithe uMthethoSisekelo waseNingizimu Afrika ubavikela ngombhalo kuphela.“Abantu esiphila nabo emindenini nasemakhaya bayakuveza ukusicwasa. Odadewethu nabafowethu babulawa mihla yonke futhi mkhulu umsebenzi osasimele ekufundiseni imiphakathi yethu ukuthi nathi singabantu, sisuka kubo, sihlala nabo, sikhonza nabo futhi siyibo,” usho kanje.Kuhlelwe ukuthi kube nemashi ezoba ngoJuni 29 eThekwini, eyenzeka minyaka yonke, lapho amalungu eLGBTQIA+ esuke egcwele khona imigwaqo ukukhombisa ukuthi ayingxenye yomphakathi."
    },
    {
        "content": "UFUNA kusondele uKhomishana wamaPhoyisa KwaZulu-Natal, uLieutenant-General Nhlanhla Mkhwanazi nezakhe umphakathi wasoSizweni, eNewcastle, kuqala phansi amaqembu emigulukudu ahlalisa abantu lubhojozi.Lokhu kulandela  ukubulawa kwabantu abayisihlanu ezehlakalweni ezehlukene, okuthiwa babulawe ngezindlela ezehlukene. Kusolwa ukuthi babulawe amaqembu emigulukudu.Ilungu lomphakathi elicele ukungadalulwa, liveze ukuthi amaqembu emigulukudu ahlalisa lubhojozi umphakathi anamalungu ayizingane ezincane.Lithe amalungu alama qembu aneminyaka ephakathi kuka-15 no-20.Lithe ababili, babulawe esehlakelweni esisodwa, kwantshontshwa isibhamu soyedwa wabafi, bamdubula ngaso, kwathi umngani wakhe, bamgwaza.“Omunye owayezama ukulwela umphakathi, bamhlasela kubo, bangena ngewindi, bamgwaza phambi kwabazali bakhe. Omunye bamhlasela ezihambela emgwaqweni, bamgwaza,” kusho umthombo.Uthe ngenxa yalezi zigameko, abantu abaningi abasahambi bakhululeke, wathi kuba nzima kakhulu uma sekuhwalele.Uthe okubuhlungu ukuthi akukho okutheni abangakwenza njengoba bebaningi ngendlela yokuthi ababaleki.Ubalule nokuthi kwathi sekusondela impelasonto yoMkhosi woMhlanga, kwasiza inkampani yonogada yomunye wonomehlo, besho ukuziqeda izintombi nto, befuna ukuzidlwengula.“Ezinyangeni ezedlule, bangene emtholampilo wendawo, bakhuthuza abahlengikazi neziguli ebusuku. Ngaleso sizathu uke wavalwa eside isikhathi umtholampilo, kuthe noma usuvulwa, satshelwa ukuthi ngeke usavulwa ebusuku, usuzosebenza emini kuphela,” kusho umthombo.“Uma kungafika uMkhwanazi neNIU, siyakholwa ukuthi kungaba ngcono,” kusho umthombo.Uthe okunye okubakhathazayo yimithetho yakuleli evuna izingane ezineminyaka engaphansi kuka-18 ezenza ubugebengu.“Zenza ubugebengu obunzima, zibulala abantu. Ziboshwe, zibuye zidedelwe ngoba kuthiwa zincane,” kusho umthombo.Ngo-2021, le ndawo ike yahlaselwa elinye iqembu lemigulukudu elalaziwa ngokuthi ‘ama-last warnings’.Kuthiwa laze lanqotshwa ukungenela kukangqongqoshe wamaphoyisa ophumile nosomatekisi bendawo okuthiwa bazivikela ngokwabo kulona.Ikhansela lendawo, uMnuz Vusumuzi Sibeko ukuqinisekisile ukuthi umphakathi awuhlalisekile kahle ngenxa yamaqembu emigulukudu.Uthe kahle hle ziyisithupha izidumbu zababulewe imigulukudu, athe iyazicanasela emphakathini.\"Lezi zingane zincane kodwa zibulala ngempela. Abanye babo basafunda, abanye basiyeka isikole. Uma beqhamuka kuyacaca ngoba bahloma ngemimese, izizenze, obhushu futhi bahamba beyiqembu mhlawumbe babe ngu-30 bagcwale umgwaqo,\" kusho uSibeko.Uthe bahlasela emini ilanga libalele, wathi bagqihe nangamabhande athile.\"Okusiphatha kabi ukuthi kukhona abazali abasenkingeni yokuzisaba lezi zingane, ngesikhathi abanye beziphikela,\" usho kanje.Okhulumela amaphoyisa KwaZulu-Natal uCol Robert Netshiunda, uthe uKhomishana wamaPhoyisa ubuqaphile bonke ubugebengu kulesi sifundazwe, kodwa uma umphakathi unomuzwa wokuthi udinga usizo oluthe xaxa, kufanele ukuveze lokho kumphathi siteshi wendawo.\"Uma behluleka, badlulele esifundeni, nakhona uma bengasizakali, bese beza kukhomishana wesifundazwe,\" kusho uNetshiunda. "
    },
    {
        "content": "BAFE ujuqu abantu abathathu abadutshulwe eSihlabeni, eMuden bebuya ukuyovota entathakusa ngoLwesine.Kubikwa ukuthi abagilwa abaneminyaka ephakathi kuka-22 no-25, baqhululwe ngenhlamvu ngesikhathi behamba ngemoto okubikwe ukuthi yebiwa eGoli.Imibiko yamaphoyisa  ithi amadoda amathathu abehamba nabesifazane abathathu aqede ukuvota kwase kuyiwa emzini onesitolo esiseduze nesikhungo sokuvota.Kuthiwa bavukelwe abantu abangaziwa okusolakala ukuthi bebekade bebalalele unyendle, babadubula.Okhulumela amaphoyisa KwaZulu-Natal, uColonel Robert Netshiunda, uthe kulimale owesifazane oyedwa waphuthunyiswa esibhedlela.Udalule ukuthi abanye besifazane ababili baphume kulesi sehlakalo bengenamyocu.Kwesinye isehlakalo esiseceleni, amaphoyisa aseWartburg maphakathi nesifundazwe aphenya icala lokubulala nelokuzama ukubulala emuva kokubulawa kowesilisa.Umufi obeneminyaka engu-40 kusolakala ukuthi udutshulwe wafa ngesikhathi esemotweni bude buduze nesikhungo obekuvotelwa kusona esikoleni KwaSwayimana High, ngoLwesithathu ebusuku.UNetshiunda uthe kubikwa ukuthi umufi ubehlezi emotweni nowesilisa ngesikhathi imoto iPolo emhlophe ipaka phambi kweyabo.“Kusolakala ukuthi kuphume indoda ebiphethe isibhamu esikhulu yadubula ibhekise kubagilwa. Kuphangalale umuntu oyedwa, ohlonzwe njengoshonele endaweni yesigameko. Omunye  uphume engenamyocu,” kusho uNetshiunda.Uqhube wathi akwaziwa ukuthi bangobani abasolwa nembangela yalokhu kubulala.Unxuse noma ubani ongaba nolwazi lokuthi bangatholakala kuphi abasolwa athinte amaphoyisa aseduzane noma athinte abeCrime Stop enombolweni yocingo ethi: 08600 10111."
    },
    {
        "content": "Bavele ngoLwesithathu enkantolo yeMantshi KwaDukuza abasolwa abathathu ababoshelwa ukuphatha izibhamu nezinhlamvu okungekho emthethweni.Kubikwa ukuthi amaphoyisa abelandela umkhondo wowesilisa okuthiwa uphethe izibhamu ezingekho emthethweni ngoLwesibili. Umkhondo wamaphoyisa uwaholele eNhlangwini, KwaDukuza, lapho umsolwa (24) etholwe nezibhamu ezimbili nezinhlamvu eziyisithupha.“Umsolwa ubehleli namanye amabhungu amabili aneminyaka engu-20 no-21 nawo aboshiwe ngoba ephethe izinhlamvu ezingu-65 zezibhamu ezahlukene.Isibhamu esisodwa esithathwe kumsolwa wokuqala sisuswe izinombolo zaso. Amaphoyisa azozihlola izibhamu ukuqinisekisa ukuthi azikaze zisebenze kobunye ubugebengu."
    },
    {
        "content": "ABESIFAZANE ebebehambele umcimbi we-High Tea ebihlelwe ngusomabhizinisi uNkk Nqobile Mthembu, bagonyuluke ngezimo abadlule kuzona empilweni.Umcimbi ubuhanjelwe abesifazane basemazingeni ahlukene, begqoke beconsa. Ubusendaweni eyibhizinisi elidayisa ukudla okuphekiwe okusezingeni elicokeme iMadam & Sir  esemgwaqweni uFlorida, eThekwini.Bonke abebekhuluma kulo mcimbi bebesho ngazwi linye ukuthi izinselelo ezibhekana nabesifazane ziyafana kungakhathaleki ukuthi uyiliphi ibala. Babale izinkinga zasemindenini ezicindezela abesifazane. UNksz Nomxolisi Gumede owaziwa ngezinkulumo ezakhayo, oke azwakale nasemsakazweni iGagasi FM, uthuse abaningi ekhuluma ngezinkinga ahlangabezana nazo emndenini wakhe, okubalwa kukho ukuzitshwa wuyise. Wafana nomuntu ongenababa yize ekhona. Uthe kodwa ukholwa wukuthi lokho kwamqinisa kakhulu kunakuqala kwamenza walangazelela ukuzimela nokuphumelela empilweni yakhe.Uphosele inselelo abesifazane ebebeyingxenye yomcimbi ukuthi baqine noma behlangabezana naziphi izimo.Abanye bebeveza izinkinga ababhekene nazo emishadweni yabo njengoba kuvele nabathi bayadivosa, bakhathele ukumelana nobunzima. UNksz Bhela Sibiya ongomunye wabebehambele lo mcimbi, uthe abesifazane uma beshada basuke bengazitsheli ukuthi ngelinye ilanga bangazithola sebedivosa, kodwa kuyenzeka futhi kunzima. Uthe naye njengamanje uyadivosa. Ubeseshade iminyaka engu-8.Ekhuluma ngenhloso yalo mcimbi, uNkk Mthembu uthe bekungukuhlanganisa abesifazane ndawonye bacobelelane ngolwazi lwezinto ezehlukene futhi babuye bakhulisane bebodwa.Uthe okunye kwakho abesifazane abahlose ukubakhuthaza ngakho wukungena emabhizinisini.Uthe ukholwa wukuthi iNingizimu Afrika ingaba yindawo engcono kakhulu uma benganda abesifazane abangena kwezamabhizinisi. “Abesifazane banothando futhi banozwelo. Ngakho baningi abangasizakala uma benganda abesifazane abangene kwezamabhizinisi,’’ usho kanje.Abesifazane ebebekhona lapha bebehlobe bebahle bonke befake imihelane. Bebegqoke izingubo ezahlukene ezinemibala egqamile."
    },
    {
        "content": "AMADODA ayisithupha asolwa ngokubulala obengumdlali weKaizer Chiefs, uLuke Fleurs, asazogqunywa esitokisini aze afake isicelo sebheyili ngesonto elizayo. Laba basolwa bebevele okokuqala eNkantolo yeMantshi yaseRoodepoort ngoLwesihlanu. ULuke (24) ubulawe ngokudutshulwa esigamekweni sokudunwa imoto eGoli ngesonto eledlule.Laba basolwa ngoNdumiso Moswane, Fernando Sive, Nhlakanipo Dlamini, Franky Xaba, Maredi Mphahlele noThembinkosi Hlomikhawu futhi bavele phambi kwenkantolo bengamelwe wumuntu.Enkantolo kuvele ukuthi abasolwa babekwe icala lokubulala, elokubamba inkunzi, elokutholakala nesibhamu nezinhlamvu ezingekho emthethweni nokukhohlisa ingalo yomthetho. Abasolwa, abaneminyaka ephakathi kuka-21 no-36, bafune ukunikezwa ummeli wamahhala futhi bahlose ukufaka isicelo sebheyili.UMbuso uthe uzosiphikisa isicelo sebheyili. Umshushisi wenkantolo u-Arnold Limekhaya utshele inkantolo ukuthi ubbuso usadinga imininingwane yebheyili, ukwazi kabanzi ngabasolwa nezitatimende zomphenyi wecala. Icala lihlehliselwe umhla ka-19 Ephreli ukuze kwenziwe uphenyo olunzulu futhi kufakwe kahle isicelo sebheyili. Abasolwa basazogqunywa esitokisini emva kokukhalelwa ngamasongo kaSigonyela beseSlovoville, eSoweto ngoLwesithathu.Ngokusho kwamaphoyisa uLuke ulalelwe unyendle elindele usizo egaraji likaphethiloli eliku-14th Avenue noHendrik Potgieter eHoneydew ngo-Ephreli 3. "
    },
    {
        "content": "BAKHALA ngesikhwama sempesheni esingayikhokhi imali yabo onogada abathola uma sebexoshiwe ukuthi imali yempesheni ibingangeni kwiPrivate Security Sector Provident Fund (PSSPF).Onogada abakhulume neSolezwe kodwa bacela ukuthi angadalulwa amagama abo ngoba bafesa kwezinye izinkampani, bathe iPSSPF ayibasizi ngoba nayo ivele ibatshele ukuthi izinkampani bezingayifaki imali yempesheni esikhwameni yize ibidonswa nyanga zonke emholweni wabo.UMnuz Bheki Dzanibe, onguNobhala weDudula Movement KwaZulu-Natal, uthe kukhona onogada abakhale kubona ngendaba yokungayitholi imali yempesheni.“Akuyona kuphela imali yempesheni ebanjelwa onogada bese ingafakwa esikhwameni sempesheni kodwa sithole ukuthi babanjelwa ne-UIF kodwa nayo ayidluliselwa eMnyangweni wezemiSebenzi. Siyalulwa lolu daba sesize sathola nommeli ozolusingatha ngoba akekho ofuna ukusiza onogada,” kusho uDzanibe.Uthe bafuna uNdunankulu waKwaZulu-Natal, uMnuz Thami Ntuli, akhiphe umyalelo wokuthi kuqashwe ngokugcwele onogada abaqaphe izikhungo zikahulumeni kanjalo nalabo abasebenza ukuzihlanza.“Sifisa kuqale uNtuli aqashe onogada nabahlanza izikhungo zikahulumeni ngokuphelele KwaZulu-Natal, ngoba ukusebenzela izinkampani ezithola amathenda kufana nokubaxhaphaza. Abasebenzi abayitholi imihlomulo efanele njengeyempesheni neminye ezoletha isithunzi empilweni yabo. Bahlale beyitoho impilo yabo yonke ngoba abanye sithole ukuthi sebesebenze iminyaka ewu-11 kodwa abanampesheni, abana-UIF yize idonswa emholweni yabo nyanga zonke,” kusho uDzanibe.Uthe bafuna uhulumeni kazwelonke nawo uqashe abantu ngokugcwele uyeke uhlelo lwamathenda axhaphaza onogada nabahlanza izikhungo zawo.NgoJulayi 16, Isolezwe liyithintile iPSSPF kwangena umlayezo wekhompyutha othe omunye wabasebenzi uzophendula i-email emuva kwezinsuku ezimbili kodwa kuze kube manje akekho ophendulile.UNksz Muvhango Lukhaimane oxazulula izinkinga zezimpesheni, uthe izikhalo azitholayo nge-PSSPF zisuke zidalwe wukuthi abasebenzi abayitholanga imali yabo ngoba kuthiwa abaqashi babo bebengayifaki imali kulesi sikhwama.Uthe kodwa naso asikhokhi ngesikhathi ngakho uthola bebaningi onogada abalinde imali yabo yempesheni.“Esikhathini esiningi ngiye ngithole ukuthi abanikazi bezinkampani zonogada abayidluliseli imali esikhwameni esifanele kodwa naso lesi sikhwama sinephutha ngoba asilandeleli. Anginawo amandla okubopha isikhwama esithintekayo kodwa ezimeni eziphoqayo ngiye ngiyalele osuke efake isikhalo ukuthi aye enkantolo ukuze akhokhelwe imali yakhe,” kuchaza uNksz Lukhaimane."
    },
    {
        "content": "IZINHLANGANO ezibhekelele abaphila ngezibonelelo kuleli zithi kuyihlazo ukwenyuswa kwemali eyisibonelelo sabangasebenzi u-R350 ngo-R20.UNgqongqoshe wezeziMali, uMnuz Enoch Godongwana, uthe isibonelelo sabangasebenzi esiwu-R350, sizoqala ukukhokhwa sesiwu-R 370 ngo-Ephreli 1, nonyaka. UGodongwana usho lokhu ekhuluma ePhalamende, ngesikhathi ecacisa ngodaba lokwenyuswa kwemali kuleli ngeledlule.Lesi sibonelelo saqala ngo-2020, ngenhloso yokusiza abaphelelwa umsebenzi ngesikhathi kuhlasele iCovid-19 kodwa izinhlangano ezimele abahola izibonelelo ezingaphansi kweGlobal Reformed Advocacy Platforms for Engagement (GRAPE) zithi, uR20 ngeke wenze mehluko kwabahola le mali.UNkk Bukelwa Hans ongumdidiyeli uthe lesi sibonelelo asikaze sinyuswe selokhu saqala ukuba khona, ngaphezu kwalokho, ukudla kwenyuke kakhulu okwenza ukuthi abahola lesi sibonelelo bangakwazi ngisho ukuthenga ukudla okuzohlala isonto ngale mali.\"Ngale mali abahola lesi sibonelelo bathenga ukudla okuhlala izinsuku ezimbili kuya kwezintathu, bekungagcono ukuthi yenyuswe ngo-R90 obekungenza ukuthi okungenani bakwazi ukuthenga ukudla okuzoqeda isonto. Le mali kwesinye isikhathi ifakwa emabhange, amabhange athathe izindleko zawo, abahola le mali bagcine behola ubala,\" kusho yena.Uthe uyazi ukuthi uNgqongqoshe wezokuThuthukiswa koMphakathi, uNkk Lindiwe Zulu, wathi bangu-11 million ababhalisele lesi sibonelelo kodwa uyazi ukuthi bangu-9 million abasiholayo.\"Uhulumeni ngokubona kwethu ubengakwazi ukwenyusa ngemali ethe xaxa ukube ubonisana nabantu abathintekayo, angathathi izinqumo engenalo ulwazi. Okunye okufaka ngcindezi intela yentengo iVAT  efakwa uma uthenga. Kwabampofu le ntela yenza izinto zibe nzima kakhulu,\" kusho yena.IPhini likaNgqongqoshe woMnyango wezoBulungiswa kuleli, uMnuz John Jeffrey, ephawula mayelana nalesi sibonelo nokuthi sisiza ekutheni abantu bathole ilungelo lokudla kakhululazi izingane, uthe lesi sibonelelo sengeza phezu kwezinye izibonelelo ezikhona ezifana nesibonelelo sezingane nokuthi izingane ziyadla ezikoleni.\"Sasenzelwe ukuthi sisize abantu abaphelelwa umsebenzi kakhulukazi ngo-2020 ngesikhathi kuhlasele iCovid-19,\" kugcizelela uJeffrey.Ngenyanga edlule, izinhlangano ezizibiza nge- Alternative Information and Development Centre (AIDC),  okuyi-Amandla PE Forum, iBack to Work Campaign (B2WC), iBlack Sash, iCry of the Xcluded, iFight Inequality Alliance South Africa, iGlobal Reformed Advocacy Platforms for Engagement (GRAPE), i-Institute for Economic Justice (IEJ), i#PayTheGrants, iTreatment Action Campaign (TAC), iTrust for Community Outreach and Education (TCOE) ne-350Africa.org, zimashe ngaphambi kokuthi kwethulwe isabelomali salo nyaka. Bezifuna ukuthi ukuhulumeni anikeze isibonelelo esiqala ku-R1 500, kumiswe ukuncishiswa kwesabelomali, kukhushulwe intela kwabacebile, kuphinde kunikezwe izidingongqangi zamahhala kubo bonke abadla imbuya ngothi, uhulumeni aqhamuke namanye amasu okuphatha izikweletu zomphakathi. "
    },
    {
        "content": "SIYANDA isibalo sabagxeka ukufungiswa kobengungqongqoshe wezeMidlalo, amaCiko namaSiko, uMnuz Zizi Kodwa, njengelungu lePhalamende nakuba esabhekene namacala enkohlakalo.UKodwa wasule njengongqongqoshe walo mnyango kulandela ukuvela enkantolo ngezinsolo zokuthi wamukela uR1.7 million wentshontsho.UMnuz Wayne Duvenage wenhlangano i-Organisation Undoing Tax Abuse (OUTA), uthe lesi sinyathelo se-ANC sokuvumela uKodwa ukuthi afunge njengelungu lePhalamende, sizoba nomthelela ongemuhlelo empini yokulwa nenkohlakalo.Uthe lokhu kuzodlulisa umyalezo ozodida abantu ngokuthi ngabe le nhlangano izibophezele ekulweni nenkohlakalo.“I-ANC ihlale ithi izakha kabusha kodwa yenza okuhlukile kunalokho. Abantu bazodideka ngokuthi ngabe i-ANC izinikele empini yokulwa nenkohlakalo noma isuke izikhulumela nje,” kusho uDuvenage. Umfelandawonye wezinyunyana zabasebenzi iCosatu, isigxekile lesi sinyathelo, yathi uKodwa kumele ahoxe.UMnuz Matthew Parks weCosatu uthe kubamangazile ukufungiswa kukaKodwa ekubeni i-ANC inomgomo wokuthi amalungu abhekene namacala enkohlakalo kumele ahoxe emisebenzini yenhlangano.Uthe lesi sinyathelo sizodida abantu ngoba i-ANC isho okunye iphinde yenze okunye.Uveze ukuthi akuwakhi umqondo ukuthi wasula esikhundleni, gwiqiqi useyabuya uyafungiswa.“Abantu bazolahlekelwa yithemba ngemizamo ye-ANC yokulwa nenkohlakalo. Akukuhle ukuthi sibe namalungu ePhalamende azophuma engena ezinkantolo,” kusho uParks. I-ActionSA nayo isigxekile lesi senzo yathi ngoba ubhekene namacala abucayi.Umholi wenguyazane yaleli qembu ePhalamende, uMnuz Athol Trollip, uthe uKodwa ubhekene nezinsolo ezithinta uR1.7 million, wentshontsho ngakho bekungamele afungiswe.Uthe akuwakhi umqondo ukuthi kungaba nelungu lePhalamende elakha imithetho yezwe ekubeni ligqigqa ezinkantolo.“Sinxusa i-ANC ukuthi imsuse njengelungu layo ePhalamende ukuze abe nesikhathi esenele sokuhamba icala abhekene nalo. Asifuni abantu bakuleli ukuthi bakhokhele izindleko zecala likaKodwa.” Ekhuluma nabezindaba ngemuva kokufungiswa, uKodwa uthe akubuzwe i-ANC mayelana nokufungiswa kwakhe.Uthe eyecala uzobhekana nalo enkantolo wathi umsulwa. "
    },
    {
        "content": "INHLANGANO elwela amalungelo abantu eSwatini, iSwaziland Solidarity Network, igxeka umshado olungiselelwayo weNgonyama uMswati wesithathu nendodakazi yowayengumengameli, uJacob Zuma, uNomcebo (21).ISwaziland Solidarity Network ichaze lo mshado njengechilo, yakhala ngokunyathelwa kwamalungelo kaNomcebo.Okhulumela inhlangano, uMnuz Lucky Lukhele, uthe alukho uthando kulo mshado, wathi kusetshenziswa uNomcebo ukuqinisa ubudlelwano beNgonyama noZuma. UNomcebo uzokuba unkosikazi kaMswati ka-16.Ingonyama yathumela abakhongi ngenyanga eyedlule, kuthiwa yalobola ngezinkomo ezingu-100, nemali enguR2 million.UNomcebo uvele useqalile ukubonakala emicimbini yaseSwatini ehanjelwa abasendlunkulu.Kuthiwa kulindeleke ukuthi ziwushaye emva koMkhosi woMhlanga.ULukhele unxuse zonke izinhlangano ezilwela amalungelo abesifazane ezwenikazi i-Afrika jikelele ukuba zigxeke isenzo seNgonyama noZuma.“Sekukaningi la madoda ebukela phansi amalungelo abantu besifazane. Sekukaningi enza izinto eziphambene namasiko ethu thina ma-Afrika ukuze azuze kwezepolitiki nangemali. “Sifuna ukuthi athathelwe izinyathelo ngokushesha. La madoda awagcinanga nje ngokusebenzisa budedengu amasiko ethu, kepha aphinde ehlisa isithunzi sabantu besifazane.”AbakwaDlamini nabakwaZuma banomlando wokuganiselana.Ngesikhathi uZuma eseyiphini likamengameli, walobola udadewabo weNgonyama, uMntwana uSebentile Dlamini, ngezinkomo ezingu-50.Abanye abakwaZuma abaganwe ebukhosini baseSwatini kubalwa indodana kaZuma, uMnuz Mxolisi Zuma, nosomabhizinisi uMnuz Khulubuse Zuma.ULukhele uthe kukhona okushaya amanzi ngokuganiselana kwale mindeni.“Sekusele kancane ukuthi  iganiselane abantu abayizihlobo. IFinancial Intelligence Centre kufanele iphenye ukushintshisana ngomcebo kwale mindeni yomibili.”UNomcebo uke wabonakala eseduze neNgonyama, evunule ngebhayi leMK, okuyiqembu likaZuma.ULukhele uthe lokhu kwabamangaza  ngoba amaqembu ezepolitiki avalwe imilomo eSwatini.“Abaholi bamaqembu ezepolitiki eSwatini bayahlukunyezwa. Kuyamangaza ukuthi uNomcebo uyakwazi nje ukuvele azifakele ibhayi leqembu likayise phambi kweNgonyama. Le senzo sikhombisa ngokusobala ukuthi abukho ubulungiswa lapha eSwatini.”Okhulumela Ingonyama, uMnuz Percy Simelane, akathandanga  ukuphawula kakhulu ngalolu daba ngoba ‘luthinta impilo yeNgonyama’ yasesithe.USimelane uthe nakuba iSwaziland Solidarity Foundation inelungelo lokuzwakalisa imibono yayo, kodwa ayinalo ilungelo lokugxambukela empilweni yabantu yasesithe."
    },
    {
        "content": "BAFUNA umkhuzi wamaphoyisa KwaZulu-Natal, uLieutenant General Nhlanhla Mkhwanazi, abalekelele engakehlisi “isivinini ahamba ngaso”, abantu baseMgungundlovu abaxakwe abantu bokufika.Abantu baseMgungundlovu banxuse uMkhwanazi ukuba angenelele ngokushesha odabeni lobugebengu obenziwa ngabantu bokufika enkabeni yedolobha.Lokhu bakusho ngesikhathi kunembizo yokuxoxa ngobugebengu ebibizwe uNdunankulu waKwaZulu-Natal, uMnuz Thami Ntuli, izolo.UMnuz Gobizizwe Zondi waseMbali, uthe abantu bokufika bayazenzela ezakhiweni ezisedolobheni, wabalula kakhulu ezisemgwaqweni uPietermaritz.“Siyocela kule sivinini onaso, ukuba ungenelele kulolu daba ungaze ukhathale. Akuhambeki kuPietermaritz, amaPakistan ayazenzela. Angazi ukuthi anasiphi isivumelwano nomasipala. Sicela ungenelele kungaze kungenelele thina siwumphakathi.”Nakuba uZondi encome amagalelo kaMkhwanazi ekulweni nobugebengu, ukhalaze ngesiteshi sangakubo eMbali.Uthe eminyakeni emibili edlule, kwadutshulwa indodana yakhe ngezinhlamvu eziwu-17 ngaphandle kwesiteshi samaphoyisa, kwangaphuma ngisho iphoyisa elilodwa.Abantu abaningi abakhulume embizweni bakhale ngokungabibikho kwezimoto eziteshini zamaphoyisa angakubo, ukwebiwa kwemfuyo nokuhlala ngobumnyama ngenxa yokungabi bikho kweziphehli zikagesi, ama-transformer.UNksz Nombulelo Gumede wakwaMafunze, uthe bayaye batshelwe ukuthi izimoto azikho uma beshayela ucingo esiteshini samaphoyisa.UMnuz Mzothule Mchunu waseMooi River, uthe imfuyo yabo iyantshontshwa, wathi iningi lemfuyo entshontshwayo iphelela oThongathi nakwaMaphumulo.“Okuxakayo ukuthi amaphoyisa asuke esekuphi? Kungani engaze angazifuna izimvume zokuthuthwa kwemfuyo?”Ephendula izikhalazo zezakhamizi, uNtuli uncome igalelo likaMkhwanazi ekulweni nobugebengu.UNtuli uthe uMkhwanazi uyisibonelo esihle emaphoyiseni, wathi abantu bakwezinye izifundazwe bayafisa ukuba nabakhuzi bamaphoyisa afana noMkhwanazi.“UMkhwanazi ngimhloma uphaphe lwegwalagwala. Abantu bathi uma bonke abakhuzi bamaphoyisa bakwezinye izifundazwe bengase befane naye, ubugebengu bungaphela.”UNtuli uthe babambisene kahle noMkhwanazi, wathi bazoyinqoba impi yobugebengu.“Lo mkhankaso wokulwa nobugebengu lapha KwaZulu-Natal angeke ube inganekwane noma iphupho lasebusika. Sizokulwa nobugebengu, asikhathalele ukuthi benziwa ubani.”UNtuli uthe bazowukhomba umuzi onotshwala labo abazonqaba ukuboshwa.“Kufanele abantu baKwaZulu-Natal bazi ukuthi uma bekhipha isibhamu besibhekisa emaphoyiseni, amaphoyisa ngeke ahlale angazivikeli.”UNtuli uthe bazoqhubeka nomkhankaso wabo abawubhekise ebantwini basemazweni angaphandle abangenazo izimvume zokuba kuleli.“Kulabo abangaphandle abangenazo izimvume zokuba kuleli, ngithi kubo uyeza uMkhwanazi.”"
    },
    {
        "content": "I-DA igxeka isinqumo sokuncishiswa kwamanzi ezindaweni ezikuMasipala waseThekwini.I-DA ithe ukuncishiswa kwamanzi eThekwini kuzophazamisa impilo yezakhamizi zakulo mkhandlu dolobha.Isinqumo sokuncishiswa kwamanzi simenyezelwe imeya yomkhandlu, uMnuz Cyril Xaba, ngesikhathi ikhuluma emhlanganweni womkhandlu, obuyizolo.UXaba uthe ukusetshenziswa kakhulu kwamanzi eThekwini okuholele ekutheni bathathe isinqumo sokuwanciphisa.“Sihlezi sizikhalela kubantu, sikhala ngokuthi amanzi asetshenziswayo angaphezulu kwalawo esiwatholayo. Okudala lokhu ukuthi baningi kakhulu abantu abafudukela edolobheni lethu, kuphinde kube nenkinga yengqalasizinda endala. Le ngqalasizinda yenza ukuthi amapayipi avuze, silahlekelwe amanzi amaningi.”ITheku lithola amanzi enhlanganweni Umgeni-Thukela Water.UXaba uthe amanzi abawathenga eMgeni-Thukela Water kufanele anciphe ngo-8.4% ukuze Umgeni-Thukela Water uhlangabezane nombandela welayisensi yawo.“Kungakho uMnyango wezaManzi unqume ukuthi kuncishiswe amanzi.”UXaba uthe ukuncishiswa kwamanzi kuzoqala ngo-Okthoba 10, kuzokwenzeka kuze kuphele izinyanga eziwu-12.“Sifisa ukusho ukuthi sizame konke okusemandleni ukuvimba ukuncishiswa kwamanzi. Sizamile ukubhalela umnyango siwucela ukuthi umise kancane uhlelo lokuncishiswa kwamanzi ukuze siqale uhlelo lokubhekana nesibalo esiphezulu samanzi asilahlekelayo, kodwa ke sikulesi simo esibhekene naso manje.”UXaba uthe bazoqhamuka nezinhlelo zokunciphisa amanzi alahlekela umkhandlu.Ikhansela leDA, uNksz Yogis Govender, lithe abantu baseThekwini bafela izono abangazazi.UNksz Govender uthe sekunesikhathi eside umkhandlu uhluleka ukunciphisa umthamo wamanzi ophelela enhlabathini.\"Uphiko lwezamanzi luhlezi lwenza izethembiso zokulungisa le nkinga. Lolu phiko selusebenzise izigidi zamaRandi luzama ukulwa nale nkinga, kodwa namhlanje silapha.\"Iqiniso ukuthi uphiko lwezamanzi luhlulekile ukulungisa inkinga. Manje bonke abantu baseThekwini sebezoncishiselwa amanzi. Abantu sekufanele bathembele ezimotweni zamanzi.\"UNksz Govender uthe ukuncishiswa kwamanzi kungase kuphazamise nokuthuthwa kwendle.UNksz Govender uthe ziningi iziphakamiso zokuxazulula inkinga yamanzi abazenzile, wakhala ngokuthi zonke zashaywa indiva.Uyalele umkhandlu ukuba uqhamuke nezinhlelo zokulungisa le nkinga ngokushesha."
    },
    {
        "content": "SIMUNCU isimo emphakathini waseDumaneni, oLundi, kulandela ukubulawa kwabayisithupha ngempelasonto ezigamekweni ezimbili ezehlukene.Esigamekweni sangeSonto kudutshulwe ubaba wekhaya (66) kwaMayise, umkakhe (63) namadodakazi amathathu aneminyaka ephakathi kuka-29 no-36.Kuthiwa indodakazi eno-29 ishone endleleni eya esibhedlela.Ikhansela lendawo, uMnuz Thulani Nxumalo, lithe bathole ukuthi laba bahlaselwe abantu abangaziwa abagasele ekhaya ezintatha zangeSonto.“Abahlaseli bafike badubula wonke umndeni onamalungu ayisihlanu. Ashone wonke,” kusho uNxumalo.Kuvela ukuthi amadodakazi abengothisha womathathu ezikoleni ezimbili zendawo, iJobo High neKujulukeni Primary.UNxumalo uthe kwenzeka lesi sigameko nje ngoLwesihlanu emndenini wakwaBiyela kushone umfana oneminyaka engu-16.“Yena uhlaselwe sekuhwalele. Kuthiwa ubefika ngemoto ehamba namanye amalungu omndeni bebuya ndawana thize. Bafike sebelindiwe abahlaseli abavele bathushuka egcekeni babadubula,” kusho uNxumalo.Uthe umfana ushonele endaweni yesigameko, kwathi abanye ababili baphuthunyiswa esibhedlela.“Lukhulu uvalo olukhona emphakathini ngoba bonke laba ababulawayo bahlobene. Emva kwesigameko sangempelasonto, abanye bebecela ngisho nokungena ezimotweni zamaphoyisa ebezihambele izigameko, babaleke kule ndawo,” kwenaba uNxumalo.Uqhube wathi miningi imindeni esithuthile yahamba ngenxa yokuzibona ingaphephile.Uveze nokuthi kusuka ngo-2021 bevile ku-20 abantu asebebulelwe kule ndawo, abahlobene.Ezigamekweni ezimbili ezingaphambi kwalezi zangempelasonto, ngoFebhuwari 2 kwadutshulwa umkhulu walo mfana ona-16 odutshulwe ngoLwesihlanu. Kuthiwa abahlaseli bambulalela ekhaya.Leso sigameko salandelwa ngesokubulawa kwenduna yendawo, uZuma, nayehamba naye, uMbatha. Bona badutshulelwa emotweni ngabantu abazenza abacela ukugitshezwa, kwathi uma ima imoto bakhipha isibhamu badubula uZuma, amachaphazelo asale esethela noMbatha, bashona bobabili.Imizamo yokuthola imindeni ayiphumelelanga.Okhulumela amaphoyisa KwaZulu-Natal, uLieutenant Colonel Nqobile Gwala, ukuqinisekisile ukuthi kuvulwe amacala ayisithupha okubulala esiteshini samaphoyisa sasoLundi.“Esigamekweni sangeSonto abafi baneminyaka ephakathi kwengu-29 nengu-66, bahlaselwe ekhaya eDumaneni. Oneminyaka engu-29 ushone endleleni eya esibhedlela, bonke laba abanye bashonele endaweni yesigameko,” kusho uLt Col Gwala.Uqhube wathi esigamekweni sangoLwesihlanu kudutshulwe umfana (16) wafa.“Akukaboshwa muntu, amaphoyisa asaphenya,” kusho uLt Col Gwala."
    },
    {
        "content": "BAHLALELE ovalweni abahlali basehostela iKK KwaDabeka, eThekwini ngenxa yobugebengu obuxakile.USihlalo wesigceme B, okuyibhuloho uB1 kuya ku-B7, uMnuz Jabulani Khumalo ,ubize umhlangano ophuthumayo ngeSonto enkundleni yezemidlalo eKK, ngenhloso ypkuzobonisana nabahlali ngenkinga yobugebengu.Kwezinye zezinto ebeziseqhulwini emhlanganweni kubalwa ukugqekezwa kwezindlu, amalambu akhanyisa emaphaseji agcine esentshontshwa ebese kuba ukukhishwa kwamasango okungenwa ngawo.UMnuz Themba Mngonyama ongumhlali, uthe usegqekezelwe endlini yakhe izikhawu ezimbili kulandelana.“Ngangisebenza ebusuku ngase ngithola ucingo komunye womakhelwane bami engitshela ukuthi endlini yami kugqekeziwe. Ngathi ngifika ekuseni nangempela kunjalo futhi kuze kube yimanje angikamazi umuntu owenza lesi senzo,” kusho uMngonyama.Uthe ezintweni ezathathwa ngesikhathi egqekezelwa kubalwa  izikibha zomsebenzi, amateku, ithelevishini nakho konke ukudla ayenakho endlini. Uthe ngesikhathi egqekezelwa okwesibili bamthathela amabhuzu, ithelevishini ayeseyithenge isibili nokudla okwakusalile.Ekhuluma neSolezwe uKhumalo, uthe ziyanda izigameko zokugqekezwa kwezindlu zabantu. “Izindlu zabantu ziyagqekezwa. Uma umuntu engekho uyifica isigqekeziwe ngoba basheshe babone labo abenza leso senzo ukuthi umniniyo akekho,” kusho uKhumalo.Uthe uma uhlala endlini kumele ube namaphepha atshengisayo ukuthi uhlala kuleyo ndlu ngokuphelele.“Uma uhlala endlini ngokusemthethweni, kufanele ube nephepha lento oyikhokhelayo njengamanzi nogesi. Ezikhathini eziningi okusilimazayo, uthola ukuthi umuntu owagcina ebhaliswe ukuthi uhlala kuleyo ndlu kade ahamba futhi wahamba engashintshwanga. Kuthi loyo ongena esikhaleni sakhe, kugcine kungaveli ukuthi ungubani ngoba usuke engabhalisiwe. Okuholela ekutheni izigebengu zigcine zibagcweleza kalula, ngokwazi ukuthi lowo osehlala akabhaliswe ndawo,” usho kanje.Uqhube wathi isixwayiso anaso ngalesi senzo ukuthi abantu basondele emakomitini, ukuze bavikeleke kwabathatha izindlu ngenkani nokuthi izinto zenziwe ngomthetho ngoba abakhipha abantu ezindlini bafika beyiqulu ebusuku baqhumise izibhamu bese bekhipha abantu ezindlini. UKhumalo uphethe ngelokuthi kumele kube nokuthula kubahlali basehostela futhi kumele abantu izindlu bazithole ngendlela okuyiyo.  Uthe lokho okwenzakala manje akusikho ukuthula futhi akumele lushawe indiva udlame nokwebiwa kwezindlu.Ikhansela lendawo uMnuz Khulekani Mbhele, aliliphendulanga ucingo  ngesikhathi lifonelwa ngalolu daba."
    },
    {
        "content": "ABAMANGALELWA ecaleni lokufa kukaSenzo Meyiwa bathi bazoyeka ukuya enkantolo ngoba abakwazi ukugeza ejele ngoba bageziswa ngamanzi abandayo njengoba kubanda nje.UMeyiwa owayengunozinti we-Orlando Pirates neBafana Bafana, wadutshulwa wabulawa ekubo kwentombi yakhe uKelly Khumalo eVosloorus, eGauteng ngo-2014.Kusafakaza uNksz Pinky Vythilingham osebenzela iVodacom nowethula ubufakazi bokuxhumana ngamaselula abamangalelwa.U-Advocate Charles Mnisi wethule isikhalo sekhasimende lakhe eliwummangalelwa wesithathu uMnuz Mthobisi Mncube. UMnisi uthe kunenkinga yamanzi ashisayo angaphumi ejele eKgosi Mampuru II nokuthwalisa kanzima ikhasimende lakhe.“Akakwazi ukugeza ekuseni ngoba uhlala egumbini elinamanzi abandayo selokhu kuqale ubusika. Akaze ageze kusukela ngoLwesine ngoba kumakhaza kakhulu,’’ kusho uMnisi.Ubalule namanye amaphuzu athe uMncube ukhala ngawo, afisa alungiswe.“Selokhu avalelwa egumbini lakhe yedwa lapha eC-Max akakwazi nokushayela umndeni ucingo, akunathelevishini, akaxoxi namuntu. Izikhulu zejele zithi ugcinwe kanjalo ngenxa yokuthi uwummangalelwa kuleli cala,’’ kusho uMnisi.Uthe ikhasimende lakhe selihlale egunjini lalo lodwa iminyaka emine nokuyinto ebukeka iwukujezisa ngaphandle kokutholwa enecala.Uveze nokuthi ikhasimende lakhe linendawo elalimala kuyona kudala esebuhlungu namanje futhi lidinga usizo lwezempilo. Uthe ikhasimende lakhe lisola ukuthi ukugeza ngamanzi abandayo kuvusa izinhlungu lapha lalimala khona.UMnisi uthe ucela kubizwe isikhulu sejele sizochazela inkantolo ngoba uke wakhuluma naso kodwa asisazibambi izingcingo zakhe.Kuthe kusabhekwe lokho kwasukuma u-Advocate Zandile Mshololo omele ummangalelwa wesihlanu uMnuz Fisokuhle Ntuli, naye ekhala esifanayo.“Ikhasimende lami uNtuli lihlala ejele elifanayo, nalo likhala ngawo amanzi abandayo futhi lingase lingezi enkantolo ngoba alikwazi ukugeza,’’ kusho u-Advocate Mshololo.UMshushisi woMbuso u-Advocate George Baloyi uthe bayaqala ukuzwa ngalesi sikhalo kodwa bazojuba ithimba labaphenyi becala balulungise lolu daba.IJaji Ratha Mokgotlheng liyalele uBaloyi ukuthi aqinisekise ukuthi lolu daba luyalungiswa."
    },
    {
        "content": "BAHLUKENE phakathi abaholi beNFP ngezinsongo zokuhoxa kuhulumeni wokubambisana ophethe KwaZulu-Natal.Unobhala jikelele wale nhlangano ewumbeki wenkosi esifundazweni, uMnuz Teddy Thwala, uthe angeke baphume kuhulumeni wokubambisana ne-IFP, ANC neDA.Lokhu kuphikisana nezinsongo ezenziwe umengameli weqembu, uMnuz Ivan Barnes, ngeledlule lapho esabise khona ngokuhosha imfe uma benganikezwa isikhundla sobumeya kumasipala wesifunda iZululand.UBarnes wayesigaqele lesi sikhundla kodwa sagcina sithathwe ikhansela le-IFP, uMnuz Michael “Mkhonyovu’’ Khumalo.Emva komhlangano owakhetha uKhumalo, uBarnes wasabisa ngokuhoxa kuhulumeni waKwaZulu-Natal.Kepha uThwala uthe angeke baphume kuhulumeni waKwaZulu-Natal njengoba ekhala ngokuthi isivumelwano sokubambisana kuhulumeni waKwaZulu-Natal asibafaki omasipala.Njengengxenye yesivumelwano sokusebenzisana, iNFP yanikwa uMnyango wezokuThuthukiswa koMphakathi, ophethwe uNksz Mbali Shinga.“Abantu kufanele bakuqonde ukuthi kunomehluko phakathi kukahulumeni kazwelonke, owesifundazwe nohulumeni wasekhaya. Izimo azifani kuhulumeni wesifundazwe nakomasipala. Ngesikhathi sivuma ukusebenzisana kuhulumeni wesifundazwe, asizange siyikhulume indaba yakomasipala. Angicabangi ukuthi ngesikhathi amaqembu evumelana ngokusebenzisana esifundazweni ayevuma ukuphisana ngomasipala.”UThwala uthe uNksz Shinga uzosiphatha lesi sikhundla kuze kufike ukhetho olulandelayo.“Sizoqhubeka nokumeseka, akekho ozomkhipha. Uzophatha kuze kuphele iminyaka emihlanu. Abantu kufanele bakuqonde ukuthi into ebalulekile lapha ukufeza izifiso zabantu baKwaZulu-Natal. Abantu akufanele bafune ukusebenzisa uShinga ukulwa izimpi zabo zokufuna izikhundla.”UThwala uthe iNFP angeke izuze lutho ngokuhoxa kuhulumeni waKwaZulu-Natal.I-NFP inesihlalo esisodwa esiShayamthetho, ukuhoxa kwayo kungashiya i-IFP, ANC neDA benezihlalo ezingu-40 uma behlanganisiwe.I-MK inezihlalo ezingu-37, bese kuthi i-EFF ibe nezimbili.“Lokho ke kungadala ungqingetshe ngoba izihlalo ziyokube sezilingana. Lokho kungakhinyabeza ukusebenza kukahulumeni wesifundazwe nokungaholela ekutheni mhlawumbe kugcine kuqalwa phansi ukhetho. Leyo nto ngeke ibasize ngalutho abantu baKwaZulu-Natal kodwa izobambezela ukulethwa kwezidingo.”UThwala uthe udaba lokuphathwa komasipala waseZululand lunzima ngoba kunezimpi zangaphakathi kwiNFP.Kunamakhansela eqembu amabili eNFP, uNksz Khanyi Jiyane, noMnuz Sibusiso Nkosi, aphonsela inselelo ukuxoshwa kwawo.UThwala uthe njengoba kusenamacala asezinkantolo kunzima ukuthi bangaxoxa eyokuthi kufanele banikezwe umasipala.“Njengamanje kusaxabene ubendle, kufanele silinde la macala asezinkantolo kuqala.” "
    },
    {
        "content": "IQEMBU eliholwa ngowayengumengameli uJacob Zuma, uMkhonto weSizwe Party, lidube umcimbi wokukhishwa kwemiphumela yokhetho emuva kokuthi lehlulekile ukunqanda ukukhishwa kwale miphumela. Abamele leli qembu bebengabonwa eMidrand, eGauteng nase-ICC eThekwini lapho bekukhishwa khona imiphumela yokhetho lwalo nyaka, abebefuna ukuthi kumiswe ukukhishwa kwayo kuze kulungiswe izikhalo ebezikhona.I-MK namanye amaqembu, i-ACC, ACP, ACT, ACDP, SUN, COPE, UDM, XILUVA, AADP, PA, CIASA, PMC,  AHC, AMC, ARA, UAT, AM4C, APC, AL-JAMAH, SARA, UIM, SARKO, ATM ne-OHM, athumelele le khomishini incwadi yabameli ebiyalela ukuthi lo mcimbi obungeSonto ebusuku esikhungweni samavoti eMidrand, ungaqhubeki kuze kulungiswe izikhalazo.Encwadini yabameli iBoruchowitz ethunyelelwe ikhomishini, iveze ukuthi lezi zinkinga zingaba nomthelela emiphumeleni yokhetho.Ithe lezi zinkinga ziphuce ilungelo lalawa maqembu okhetho olukhululekile. “Yingakho sithi akumiswe ukudedelwa kwemiphumela yokhetho kuze kuphothulwe zonke izikhalazo zamaqembu. Uma kungukuthi ikhomishini ayiphenduli, esibamele bazoqhubeka nezinhlelo zomthetho,” kusho le ncwadi. Ekhuluma neSolezwe ngeSonto ebusuku, okhulumela i-MK, uMnuz Nhlamulo Ndhlela, uthe bebengeke bakwazi ukuyoba yingxenye yento engekho emthethweni. “Bekuwumhlangano ongekho emthethweni. Ziningi izikhalo esifakiwe ngalolu khetho kodwa i-IEC izositshela ngomzuzu wokugcina ukuthi zichithiwe. Sizobheka ukuthi yiziphi izinyathelo zomthetho esizozithatha ngalokhu.”Ekhuluma nabezindaba ngoMgqibelo ebusuku, uZuma uthe akumele imenyezelwe le miphumela yokhetho ngenxa yezikhalazo zamaqembu.Uthe kumele zilungiswe zonke lezi zikhalazo, wathi ngeke kufe muntu uma ingakhishwa.“Akekho ozofa uma le miphumela ingamenyezelwa njengoba bekuhleliwe. Abangacasuli abantu, yingakho sithi akubhekisiswe zonke izikhalazo ngaphambi kokukhishwa kwemiphumela,” kusho uZuma.Usihlalo wekhomishini uMnuz Mosotho Moepya, uthe lolu khetho belunzima kakhulu. Uthe baningi abebencintisana kulona, wathi bagxekwe nxa zonke ngezinkinga ebezikhona.“Sime kunzima ukuze siqhubeke nomsebenzi wesizwe wokhetho. Nanoma yikuphi emhlabeni uma ukhetho seluphothulwa, isimo siyashuba. Siyabonga kulabo abebesikhulekela, besithumelele imiyalezo yokuthi siqine nakuba besigxekwa,” kusho uMoepya. Uthe bebethole izikhalazo ezingu-579 zalabo abebekhalaza ngezinto eziningi ezithinta ukhetho. Uke wakuveza ukuthi umthetho ubalula ukuthi imiphumela yokhetho kumele idedelwe ezinsukwini eziyisikhombisa emva kokubanjwa kokhetho.Uveze ukuthi imiphumela ezokhishwa izoba semthethweni uma isifakwe ngaphansi komqulu kahulumeni, iGovernment Gazette. Ekhuluma emcimbini wokumemezela imiphumela umengameli uCyril Ramaphosa unxuse ukuthi kuhlonishwe isinqumo sabavoti abanqume ukuthi kungabikhona iqembu elidla umhlanganiso kuzwelonke. Uthe imiphumela yokhetho iveza imibono yabantu.“Abantu bakuleli balindele ukuthi abaholi bamaqembu basebenzisane. Bafuna ukuthi kubekwe eceleni ukungaboni ngaso linye, kodwa kusetshenzelwe isizwe. Bafuna ukuthi kuphuculwe izwe, yilokho okuvezwe abantu bakuleli.” Uthe kumele kulungiswe izinkinga ngokuthula, kulandelwe umthetho wezwe.“Kuyohlale kukhona ukungaboni ngaso linye, kanjalo nezinkinga ziyohlale zikhona kodwa abantu bafuna sisebenzisane. Iqembu ngalinye lijutshwe ngabantu ukuthi lenze lokho ebelikuthembisile.” Uthe amaqembu uma eseya ePhalamende kumele azi ukuthi izihlalo akuwona ezawo.Ubonge abantu bakuleli ngokuqinisa intando yeningi.“Kumele sibeke abantu bakuleli phambili. Yisikhathi lapho sithandaza khona ukuthi uNkulunkulu asivikele.”Imiphumela yokhetho iveze ukuthi i-ANC ithole izihlalo ezingu-159 ePhalamende.Amanye amaqembu athole kanje:DA-87, MK-58, EFF-39, IFP-17, PA-9, Freedom Front Plus-6, ActionSA-6, ACDP-3, UDM-3, ATM-2, Al Jama-2, Bosa-2, NCC-2, Rise Mzansi-2, Good-1, PAC-1, UAT-1.Kulolu khetho sehlile isibalo sabantu abaphumile bayovota njengoba bebengu-58.61%. Angu-16 million amavoti angenile kanti angu-212 518 acekeleke phansi.Ngo-2019, bangu-66.99% abantu abaphuma bayovota kanti amavoti acekeleke phansi ayengu-235 472. Bangu-17 million abantu abavota ngo-2019."
    },
    {
        "content": "BASWELE amaphiko okundiza osomabhizinisi baKwaZulu-Natal abathole izitifiketi eziklelisa izindawo zabo ngenkanyezi eyodwa.UNkk Bronwen Auret oyi-chief quality assurance officer kwiSouth African Tourism, uthe baqale uhlelo lokuqeqesha osomabhizinisi abanezindawo zokuhlala abantu emakhaya nasemalokishini ngo-Okthoba 2021, e-Eastern Cape kwathi sebebona ukuthi luyasebenza baludlulisela KwaZulu-Natal ngoNovemba 2022 lwaphela ngoNovemba 2023.“Inhloso yalolu hlelo wukuqinisekisa ukuthi akekho osala ngemuva kwezokuvakasha, bonke abantu bayangena kulo mkhakha kusukela kwabasemalokishini nabasezindaweni zasemakhaya. KwaZulu-Natal siqeqeshe osomabhizinisi abawu-210 kodwa bawu-150 abathole izitifiketi ezinenkanyezi eyodwa. Lokhu kusho ukuthi uma izivakashi zifuna izindawo zokuhlala ezithembekile zizobona zona kuqala,” kusho uNkk Auret.Uthe emabhizinisini ase-Eastern Cape abawasizile, bathole ukuthi asethola izivakashi unyaka wonke okusho ukuthi nabantu bahlale besebenza.UNkk Lungile Hlabisa weMbopha Guest House esoLundi, uthe sisho lukhulu isitifiketi ngoba manje abantu bazokwazi ukuthi yize besendaweni esemakhaya kodwa izinga labo liphezulu futhi bathembekile.Uthe ukuba sohlelweni lokuqeqeshelwa inkanyezi kwenza abantu basheshe bazi ngabo.UMnuz Luyanda Khoza weVikama Guest House esoLundi , uthe ukuba nenkanyenzi kuyawenza umehluko ngoba ngisho uhulumeni uyabaletha abantu abazohlala endaweni yabo.UNksz Busi Mhlongo wendawo yokuhlala izivakashi ekwaP nakwaN KwaMashu, Umusa Guest House, uthe bayajabula ukuthi izindawo zabo zombili sezinesitifiketi senkanyezi eyodwa.Uthe ibhizinisi lihamba kahle ngoba ukuqeqeshelwa inkanyezi kubavulela amathuba okuthenjwa yibo bonke abasemkhakheni wokuvakasha.Ubalule ukuthi izindawo zabo zisetshenziswa ngisho nayizinhlelo zethelevishini eziqoshwa KwaMashu okubalwa Uzalo, Imbewu neminye imidlalo.Uveze ukuthi sebedale amathuba omsebenzi awu-15 kanti bazimisele ukudala eminye njengoba benethemba lokuthi zizokwanda izivakashi ezibahambelayo"
    },
    {
        "content": "BATHI izobasiza ukuheha izivakashi zakwamanye amazwe osomabhizinisi abazohambela i-Africa’s Travel Indaba bemenywe yiDurban Tourism.UNksz Zinhle Mqadi oyisikhulu esiphezulu sendawo yokudlela eseMlaza, iMax’s Lifestyle, utshele Isolezwe ukuthi bayajabula kakhulu ukuthi iDurban Tourism ibanike ithuba lokuyozikhangisa kwi-Africa’s Travel Indaba.“I-Africa’s Travel Indaba wumbukiso omkhulu wezokuvakasha ohanjelwa ngabantu bamazwe aphesheya kwezilwandle, awalapha e-Afrika nabantu bakwezinye izifundazwe zakuleli. Uyithuba lokuzikhangisa nokwakha ubudlelwano obusha namabhizinisi ahlukene. Sihlezi sizuza uma kuyi-Africa’s Travel Indaba ngoba kunezivakashi eziza elokishini zizodla noma zenze eminye imicimbi,” kuchaza uNksz Mqadi.Uthe lo mbukiso awugcini nje ngokugcwalisa amahhotela kodwa ungenisa imali kuwo wonke amabhizinisi ezokuvakasha eThekwini ngoba izivakashi ziyiswa kuwo wonke amakhona aleli dolobha.Amazwi akhe ananelwe wuNksz Makhosazana Ngwenya wendawo yokuhlala izivakashi eKwaNgcolosi, iSilokazi.UNksz Ngwenya uthe ukuya kwi-Africa’s Travel Indaba kuzobasiza ukuzikhangisa kubantu bamazwe ahlukene ngoba bahlale bezidinga izivakashi.“I-Africa’s Travel Indaba izoqinisekisa ukuthi sihlale sinezivakashi ngoba njengoba sizobe sizikhangisa ngaphansi kweDurban Tourism, izivakashi zizohlale zisikhumbula. Sizokwazi ukukhombisa abantu ubuntu esinabo nobuhle bemvelo bale ndawo yethu,” kusho uNksz Ngwenya.I-Africa’s Travel Indaba izoba seNkosi Albert Luthuli International Convention Centre (ICC) kusukela namhlanje kuya ngoLwesine.Izohanjelwa ngabantu abangaphezu kuka-9 000 kanti kuphakathi kuka-85% no-95% ukugcwala kwamahhotela aseThekwini njengoba kunalo mbukiso. Kulindeleke ukuthi ingenise uR439 million emnothweni weTheku, idale amathuba omsebenzi awu-796."
    },
    {
        "content": "UJABULILE, wathi ubulungiswa uyabuthola kancane unina wowesifazane obekade eyinkosikazi yesosha odutshulwe washona ngoJanuwari 3, nonyaka, umsolwa enqatshelwa ibheyili.INkantolo yeMantshi yasePinetown incishe ibheyili uMnuz Lwanda Zungu, osolwa ngokubulala inkosikazi yakhe uNkk, Tania Msane-Zungu (36).UZungu unqatshelwe ibheyili yimantshi Gwendolyn Robinson ethe azikho izizathu ezinqala futhi ezingejwayelekile azibekile esicelweni sakhe sebheyili.Icala libe selihlehliselwa uJuni 18, nonyaka, ukuze uMbuso uphothule uphenyo lwawo.UNkk Gwena Msane, unina kaNkk Msane-Zungu (36), uthe: “Yize sijabulile kodwa ukwesaba ebekade sinakho akuphelile ngoba noma ngabe yini ayicabangayo (uZungu) ngeke ayenze ngezandla zakhe, uzothumela. Besingafuni ukuthi ayithole ibheyili.” Uchaze ngesimo sabantwana bababafana balaba ababeganene, wathi bayamkhumbula unina wabo ngoba iminyaka yonke bebekade bephila naye.Uqhube wathi laba bafana abakaze baphile noyise obekade esebenza kude ezintabeni embuthweni wezempi waseNingizimu Afrika.“Bayamdinga umuntu ozoba nabo, bakhungathekile kakhulu, angifuni ukuqamba amanga kubi nje. Oyedwa esikoleni uyazama omunye akakhoni ukulandelela okwenzakalayo,” kuchaza uNkk Msane.Imantshi ithe ngokubona kwayo, uZungu ubekade efuna ibheyili ukuze anakekele abantwana bakhe, aqhube imfundo yakhe futhi ubekhombisa ukukhathazeka ngesimo somqondo sentombazane yakhe.Iqhube yathi uZungu wabuzwa uMbuso ngeqhaza alibamba ekwenzekeni kwesigameko kodwa akusho wathi konke kuyohlaluka uma sekuqulwa icala.“Okwami akukhona ukwahluleka ukuthi unecala noma cha kodwa ukubheka izizathu ezinqala nezehlukile esicelweni sakhe sebheyili. UZungu waphika isidana ukuthi wambulala umkakhe. Inkantolo bekumele ikuqhathanise akushilo nokushiwo uMbuso,” kusho imantshi.Imantshi ithe vele uZungu akasasebenzi futhi abukho ubufakazi abethulele inkantolo uma ethi uzoqala ibhizinisi.Ithe isizathu esikhulu soMbuso, sokuthi uZungu anqatshelwe ibheyili, kumayelana nokuphepha kofakazi nokuthi uyabasabisa.Enkantolo bekukhona amalungu ayo yomibili imindeni eganiselene engasabhekani.Lokhu kuyaye kugqame nangokuhlala kwawo ngokwehlukana emabhentshini asenkantolo.UZungu ubebukeka ezikhululekele njengenjwayelo futhi akakhombisanga kujabha encishwa ibheyili."
    },
    {
        "content": "UMENGAMELI we-ANC, uCyril Ramaphosa, uxwayise izakhamizi zaseThekwini ukuba zingavumi ukukhohliswa amaqembu ezepolitiki enza izethembiso angeke azifeze.URamaphosa uthe njengoba kubhekwe okhethweni lwangenyanga ezayo, amaqembu amaningi enza izethembiso angeke azigcine.Ukusho lokhu ngesikhathi eqhuba umkhankaso wakhe wokhetho, eThekwini.Umkhankaso kaRamaphosa waseThekwini uqale ngoLwesihlanu, eNanda.NgoMgqibelo uRamaphosa uhlanagne nenkosi yakwaMlaba, kwaXimba, wahlangana nabamabandla, waphinde wakhankasa nasezindaweni ezingasePinetwon, kwaMaMdekazi naseMarianhill.Utshele abaholi bamabandla ukuthi amaqembu amaningi akhankasela ukhetho athembisa nezinto angazi ukuthi azozenza kanjani uma enqoba ukhetho.“Manje kunamaqembu amaningi ahamba ethembisa abantu ukuthi azobakhela izindlu. Labantu abakaze bakhe ngisho indlu eyodwa. Uma befika kunina benithembisa izindlu, anobabuza ukuthi bake bazakhaphi izindlu.”URamaphosa uthe i-ANC kuphela engakwazi ukufeza izethembiso ezenza ebantwini bakuleli.Uthe lokhu sebekwenze kusukela ngo-1994, ngesikhathi benqoba ukhetho okokuqala.URamaphosa unxuse abantu ukuba baphinde banikeze i-ANC ithuba okhethweni oluzayo.“Yebo sibe  nawo amaphutha, kodwa sikwazile ukufeza okuningi esasikuthembisile. Asiphumeni sonke ngomhlaka 29 siyovotela i-ANC.”"
    },
    {
        "content": "BAFUNE isiteshi samaphoyisa esingumahamba nendlwana abakade basicela abahlali basemijondolo yaseKenville eGreenwood Park, kudutshulwa kubulawa abesifazane ababili ezintatha zayizolo.Osekomitini lomphakathi uMnuz Mashinini “City” Nkosi uthe uvuswe abanye abaholi basendaweni ngabo-3 ekuseni, bemtshela ukuthi sekwenzeke umshophi.Uthe uphuthume endaweni yesigameko, wafike wazithela phezu kwabafi bedutshulwe emakhanda, sebeshonile.“Ngithole ukuthi kuqale kwaba khona imoto ezwakale ima kabi, kwaze kwakhala namasondo. Kuthiwa emva kwalokho, kube sekuqhuma isibhamu kaningi,” kusho uNkosi.Uqhube wathi abaseduze abezwile bathe emva kokuqhuma kwezibhamu, kuzwakale imoto isisuka ngesivinini, ibaleka endaweni yesigameko.“Bathe uma beyobheka bathola abafi bebulewe,” kusho uNkosi.Ubuye wadalula nokuthi abesifazane laba akubona abantu bendawo, okwenza basole ukuthi bekusukwe nabo kwenye indawo, bazobulawelwa kule ndawo.Uthe wukwenzeka kwezigameko ezifuze lesi ezenza bafune isiteshi samaphoyisa esingumahamba nendlwana endaweni.Uthe babesicelile kuNgqongqoshe wamaPhoyisa waphambilini ngesikhathi ebavakashele endaweni emva kwezibhelu.“Wayehambe esithembisile ukuthi uzosilethela. Sinxusa ungqongqoshe osekhona manje ukuthi asilethele lesi siteshi ukuze kunciphe ubugebengu,” kusho yena.Uthe isiteshi esikhona, iGreenwood Park, sithe ukuqhela kubona, wathi yize amaphoyisa akulesi siteshi ezama ukuzulazula ngamaveni ngezikhathi zasebusuku, eqapha ubugebengu kodwa izigilamkhuba ziyawagada.“Ngesikhathi esazulazula, akwenzeki lutho kodwa uma eke ahamba, zisala zikhala,” kusho uNkosi othe ukuba khona kwamaphoyisa azohlala unomphela esiteshini esingumahamba nendlwana endaweni, kungenza umehluko omkhulu.Uthe kule ndawana okubulawelwe kuyo abesifazane, babalelwa ku-35 asebebulewe kuyo kusuka ngo-2021, babe ngu-87 eKenville yonkana."
    },
    {
        "content": "IKHALA ngamaphoyisa abulale abantu okungesibo abebafuna, imindeni yabesilisa ababili baseMatshana Reserve, eMpangeni, abadutshulwe ngoMsombuluko.UMnuz Khanyisani Mdladla (30) noMnuz Andile Ngubane (29) kuthiwa baficwe amaphoyisa ophiko lwe-National Intervention Unit (NIU) bedlula ngasesitolo sangakubo, bebuya emsebenzini.Unina kaMdladla, uNkk Sbongile Mdladla, uthe babizelwe endaweni yesigameko ngamanye amalungu omphakathi, bafike bazithele phezu kwenqwaba yamaphoyisa abehlome eyizingovolo futhi enolaka oluxaka uSathane.“Sithe noma sithi sifuna ukusondela emotweni ebebedutshulelwe kuyo, ala ukhasha amaphoyisa abegqoke izigqoko ezifihla ubuso,” kusho yena.Uthe banqatshelwe ngisho ukuyobuka abafi baze bathathwa imoto elanda izidumbu.“Siye sesiyocosha ubuchopho obebusale endaweni yesigameko. Ngesikhathi sibucosha, asihleka amaphoyisa,” kuchaza uNkk Mdladla.Uthe banesiqiniseko sokuthi babulawelwe into abangayazi abafi.“Lezi zingane bezihlonipha wonke umuntu emphakathini. Abantu ebebethunywa nanoma ubani, bengakhalazi. Bebezisebenzela endaweni elungisa izimoto iPower Star. Sekuphele iminyaka emine besebenza khona,” kulandisa yena.Uthe kulo msebenzi bebesebenza izinsuku eziyisithupha ngesonto, behamba ekuseni, babuye ebusuku sebezolala.Wengeze ngelithi amaphoyisa awathathile amaselula abafi, wathi kuhle ethathiwe ukuze kuvezwe ukuthi benzeni.“Siyabufuna ubulungiswa ngokubulawa kwabo. Amaphoyisa kufanele asichazele kabanzi ukuthi yimaphi lawo macala abawenzile njengoba singaze siwabone efika ezobafuna ukukhombisa ukuthi bawuhlupho,”  usho kanje.UNksz Nokululeko Mthethwa, ongudadewabo kaNgubane, uthe imoto ebebehamba ngayo wayithenga kumqashi wabo.Okhulumela amaphoyisa KwaZulu-Natal, uColonel Robert Netshiunda, uthe abasolwa ababili ebebefunelwa amacala amabili okubulala, babulawe emva kokudubulana namaphoyisa eMatshana Reserve eMpangeni ngoMsombuluko.“Amaphoyisa amise imoto ebihamba abasolwa, abasolwa bawushaye indiva umyalelo wamaphoyisa, baqala badubula bebhekise emaphoyiseni, nawo abuyisela ngenhlamvu,” kusho uNetshiunda.Uthe emva kokudubulana, abasolwa ababili bashonile. Amaphoyisa asafuna abanye abasolwa abadubule amaphoyisa, abakwazile ukubalekelaUmndeni uyiphikisile eyokuthi abafi badubule amaphoyisa, wathi bobabili, abakaze babe nezibhamu.Uphinde waphika eyabanye abasolwa ebebehamba nabafi, wathi bebezihambela bobabili emotweni njengenjwayelo, bezibuyela emsebenzini."
    },
    {
        "content": "SEKUQUBUKE imvunge kumaNazaretha ngaphansi kobuholi benkosi uMduduzi Shembe uNyazilwezulu ngemali yensipho yokugeza ihlazo lokuthi lo mholi ushiywe yibhanoyi eye enkonzweni eCape Town ngeledlule.Kuthiwa amaNazaretha asenqunyelwe ujuqu ngabagcotshwa abathile okuthiwa bafuna le mali iqale ukukhokhwa njengoba kuqala umhlangano kaJulayi.Okunye okuthiwa kukhalisa amaNazaretha ukuthi sekuphakanyiswe nokuthi kuqoqwe imali yokuthengela uNyazilwezulu ibhanoyi elizohamba ngalo uma liya kwezinye izindawo ezingaphandle kwesifundazwe.Umthombo waleli phephandaba, ongashayi eceleni, uthe le mali kuthiwa idingeka ngoMsombuluko njengoba kuzoqala inkonzo kaJulayi.“Inkinga esiyibonayo la ukuthi kunabagcotshwa abafuna ukuqola amaNazaretha egameni loNyazilwezulu. Bamemezele ukuthi bayile kumholi uNyazilwezulu beyovuma ihlazo elenzekile ukuthi inkosi igcine ingabanga yingxenye yenkonzo ebiseCape Town njengoba yafika isikhathele. Emva kwalokho bamemezele ukuthi wonke umuntu oyiNazaretha eNingizimu Afrika anikele ukuze kuhanjiswe imali yensipho ukugeza ihlazo lokuthi amaNazaretha aye eCape Town eshiya umholi ngemuva. Inkinga esinayo ukuthi abantu abadala lokho yibona abaholi abaphazamisa inkosi uNyazilwezulu ngokulokhu bethi basayobheka indawo inkosi ezohlala kuyona ebhanoyini laze lahamba ibhanoyi ingangenile, manje sekuthiwa asiyogeza ihlazo,” kusho umthombo.Uqhuba uthe emva kokushiywa yibhanoyi koNyazilwezulu kuphoqeleke ukuthi luhanjiswe ngemoto luya eCape Town. Lokho kudale ukuthi lufike sekwedlule isikhathi futhi lukhathele kwaphoqeleka ukuthi lungabe lusayibamba inkonzo yangeSabatha eledlule eCape Town.Leli phephandaba linawo umyalezo odluliswe ngabanye babagcotshwa kumaNazaretha obhalwe kanje: Sanibonani zihlobo zami ezinhle eNkosini. Ngiyathemba uThixo usasigcinile sonke. Ngiyazi siyazi isimo esisehlele eZweni lakithi eNingizimu, uThixo ehambe uhambo lwaseKapa, kwagcina kwenzeke ihlazo elingenziwanga umuntu wakithi eNingizimu kodwa inkinga ukuthi uThixo wayekithi eNingizimu, leli hlazo lasithela sonke. Izolo kuyiwe phambi kweZulu ozihlalo bonke bakithi kanye noMfundisi Mvubu neNkosi yakwaBhala. Bekuyofunwa insipho yokugeza lesi simo njengoba lo monakalo wagcina wenze uThixo wangaba senkonzweni ngosuku lweSabatha. Ngithi anginazise ukuba kuyolungiswa leso simo kuthiwe asiyazise yonke iNingizimu uma kukhona abafisa ukuba bangasali ukususa lel icala bangavela.Siyabonga.Emva kwalesi sicelo kuthiwa sekuphume nomyalelo wokuthi abesilisa baqale ukuhlanganisa imali engu-R1000 abesilisa kube u-R500 kwabesifazane ukuze kuthengelwe uNyazilwezulu ibhanoyi. Kuthiwe le mali kumele iqale ukukhokhwa ngoMsombuluko ngoJulayi 1.Okhulumela umholi uNyazilwezulu, uMnuz Thokozani Mncwabe, uthe inkosi uNyazilwezulu ihlakaniphe kabi ukuthi ingashiywa yibhanoyi.“Abantu ngeke bakuqonde ukusebenza kukaShembe. Akukhona ngoba ashiywa yibhanoyi kodwa kukhona ayesafuna ukukulungisa okuthinta uShembe, imiphumela yakho ezobonakala kungekudala. UShembe uMpicabadala, udida izazi. Bazitshela ukuhji washiywa yibhanoyi ababoni kukhona ayesakulungisa,” kusho uMncwabe.Ngodaba lokuthenga insipho yokugeza ihlazo, uthe kuke kwenzeke insipho ithengwe uma kungukuthi kunesigameko esenzekile okumele sigezwe kodwa ngeke angene kakhulu kulona. Uqhube wathi nalaba abathi kumele kuthengele uNyazi ibhanoyi uyabancoma kakhulu, wumqondo omuhle lowo kodwa ikomidi lebandla belingakahlali phansi ukudingida lolo daba. Uveze ukuthi nemali okuthiwa izokhishwa uyibona inkulu kakhulu, wathi ngomnikelo ka-R20 nje umuntu emunye lingaphuma ibhanoyi ngenxa yobuningi bamaNazaretha.Amalungu ebandla lamaNazaretha alinganiselwa ku-7 million.  "
    },
    {
        "content": "UNDUNANKULU kaZulu, uMfu Thulasizwe Buthelezi, usifanise nokunikela ngeSilo ezitheni isinqumo sebhodi leNgonyama Trust, sokungaphinde sikhokhele abameli beMbube uma kunamacala athinta umbango wesihlalo sobukhosi bukaZulu.Isibophezelo sokuthi Ingonyama Trust angeke iphinde ikhokhele abameli beSilo uMisuzulu kaZwelithini senziwe eNkantolo eNkulu eMgungundlovu, ngoLwesihlanu.Inkantolo ibilalele icala elifakwe uMntwana uMbonisi kaBhekuzulu, ofuna ukuthi Ingonyama Trust nohulumeni waKwaZulu-Natal bengazikhokheli izindleko zabameli beSilo uma kunamacala athinta umbango wesihlalo sobukhosi bukaZulu.UButhelezi uthe isibophezelo sabameli beNgonyama Trust sikhombisa ukuthi ibhodi elisha alinendaba neSilo.Ukusho ngesikhathi ekhuluma nabaNtwana baseNdlunkulu abezokweseka iSilo. “Banikela ngeSilo ezitheni ekubeni yona le Ngonyama Trust kungeyeSilo.” kusho uButhelezi.Uthe bafuna ukubikela amakhosi ngale nkinga, uphinde wakhala nangokuthi iminyango kahulumeni ebimangalelwe neSilo kuleli cala, ikhombise ukusilahla iSilo.“Kusobala ukuthi sebesikhaphele iSilo. Kufanele siwabikele amakhosi ngale ngozi elengele uZulu,” esho.Ummeli weNgonyama Trust, u-Advocate Alastair Dickson, uthe angeke baphinde bakhokhele abameli beSilo.Inkantolo izwe ukuthi Ingonyama Trust ikhokha isikweletu sezigidi zamarandi sabameli abadala beSilo, iStrauss Daly.AbeStrauss Daly babemele iSilo emacaleni ayethethwa eMgungundlovu, isikweletu sabo singabalelwa kuR8 million.UDickson uthe isivumelwano sokuthi Ingonyama Trust ikhokhe lesi sikweletu senziwa yibhodi elidala elaliholwa iJaji uJerome Ngwenya.“Lena inkinga esayifica uma siqokwa. Senza isibophezelo sokuthi angeke siphinde sikhokhele izindleko zabameli,” kusho uDickson.Uqhubeke ngokuthi asikho isidingo sokuthi Inkantolo ikhiphe isivimbelo sokuthi bakhokhele abameli beSilo ngoba benze isibophezelo sokuthi angeke baphinde benze into efana nale.“Uma umuntu evuma iphutha lakhe, ethi bengidakiwe, angeke ngiphinde, asikho isidingo sokuthi umjezise ngoba uyalivuma iphutha lakhe. Nathi siyasho ukuthi angeke siphinde,” kugcizelela uDickson.Ummeli kaNdunankulu waKwaZulu-Natal, uNkk Nomusa Dube-Ncube, u-Advocate Muhammad Suleman, uthe uhulumeni waKwaZulu-Natal kufanele ulekelele iSilo.USuleman uthe umthetho olawula isikhwama esibhekelele izidingo zeNdlunkulu, iRoyal Household Trust, ubanikeza igunya lokuthi balekelele iSilo ngezidingo zaso.Ummeli weSilo, u-Advocate Jonny Klopper, uthe uMntwana uMbonisi akanalo igunya lokufaka icala.“Ulifaka icala njengobani. Lapha emaphepheni asenkantolo uthi ufaka lesicelo egameni labaNtwana baseNdlunkulu.“Uma kunjalo kufanele engabe kwaba nomhlangano womndeni, waqokwa njengomuntu ozomela umndeni,” kusho u-Advocate Klopper.Isinqumo sigodliwe."
    },
    {
        "content": "BAKHOMBA ngenjumbane inyosi yesilo, uMnuz Buzetsheni Mdletshe, kugengcwa owesilisa kuphinde kusatshiswa inqwaba ngenganono ngasekupheleni kuka-Ephreli eGazini, KwaCeza.Esigamekweni esenzeke ezinkambini zezinkomo zaseGazini, kugengcwe uMntwana Bhobho Zulu.Kuthiwa uze waya esibhedlela ukuyothola usizo lwezempilo esandleni esagengceka ephephisa ikhanda kucelemba owawuzosho phezulu.“Udokotela wathi kuthinteke nomthambo. Angazi noma isandla sizophinde sikwazi yini ukusebenza,” kusho uZulu.Elandisa Isolezwe olwazi ukusuka nokuhlala udaba, uMntwana uNgcebo Zulu, uthe izinto zaqala ukonakala ngesikhathi kusungulwa umkhandlu okuthiwa Usuthu/Egazini Tribal Authority.Uthe kwaqala sengathi umyalelo ophuma esilweni esesakhothama futhi kuzosizakala abantu.“Uthe usuqala usebenza umkhandlu kwashintsha izinto, kwadliwa umhlaba wabantu baseGazini,” kusho uZulu.Uqhube wathi indawo edliwayo yinkambi okudla kuyo izinkomo zabantu baseGazini.Uthe bavele babone sekubekwe umuntu maqede ibiyelwe indawo edliwe. Uthe yonke imizi ebekiwe eyakwaMdletshe futhi eyabantu abasondelene nenyosi.“Bebelokhu beyinciphisa inkambi ngokuthi bahlehlise ucingo,” kuqhuba uZulu.Udalule ukuthi kwaphinde kwabekwa izinduna eziyisithupha ezigodini ezivele zinezinduna, isigodi ngasinye saba nezinduna ezimbili, eyomkhandlu wakwaNdebele neyasoSuthu.Uthe bayisukumele lento bezama imizamo yokubika esilweni kodwa kube nhlanga zimuka nomoya.“Kwaze kwathintwa uMnyango wezokuBusa ngokuBambisana neziNdaba zoMdabu,” kusho yena.Uthe okwavela emva kokuthinta kwabo umnyango, isigcizelelo sokuthi umkhandlu osemthethweni ngoholwa inkosi yakwaNdebele, kwanqanyulwa nemiholo yezinduna eziyisithupha zasoSuthu athi zabekwa nguMdletshe phezu kwezakwaNdebele.“Esigamekweni sakamuva amalungu omphakathi wakwaNdebele adinwe agana unwabu ayodiliza izigxobo nocingo olususwe endaweni yalo lunciphisa inkambi. Yilapho-ke okuqhamuke khona ebebehlome ngezibhamu badubula,” kusho uZulu.Uqhube wathi iningi labaleka kwathi umgilwa owagengcwa wabuza ukuthi benzani belimaza abantu.Uthe abaphendulanga kodwa wahlaselwa ababili, omunye esho ukumqeda ngocelemba, omunye eshaya ngesando.“Sinovalo lokuthi kuzogcina kufa abantu ngale nto,” kusho uZulu.INkosi yakwaNdebele, uMnuz Sibusiso Ndebele, iluqinisekisile udaba, yathi lonke udweshu olukhona luphehlwa nguMdletshe.“Ngokusho kwakhe, indawo iphethwe emikhandlwini emibili. Yilokho-ke okudala udweshu. Okubi ukuthi usebenzisa ukuba seduze nesilo nokuthenjwa yiso ukwenza noma yini,” kusho uNdebele.Uqhube wathi ufisa kungenelele izinhlaka ezifanele ukuze kuxazululeke udaba.“Ngifisa nokuthi ake athathwe ahlaliswe phansi, achaze ukuthi lokhu akwenzayo ukwenzelani,” kusho Ndebele.Ethintwa uMdletshe, uthe ucela ukungaphawuli lutho ngoba akazi ukuthi ungena kanjani ekulinyazweni kwabantu. “Ngangingekho nokubakhona ngesikhathi okwenzeka ngaso isigameko. Engikwaziyo ukuthi leyo ndawo inomuzi kamfowethu,” kusho uMdletshe.Uthe akazi ukuthi kuqondwe ukuthini uma kuthiwa uhamba phambili ekudliweni komhlaba.“Ayikho into engizoyiphawula, kwabona labo bantu angibazi, abakaze bakhulume nami,“ kusho uMdletshe.Okhulumela uMnyango wokuBusa ngokuBambisana nezindaba zoMdabu, uMnuz Siboniso Mngadi, uthe bayalwazi udaba. “Sesibe nemihlangano eminingi nenkosi nenyosi uMdletshe nabantwana basendlunkulu ukuzama ukulungisa udaba. Kule mihlangano kucaca ukuthi umkhandlu wasoSuthu nowakwaNdebele yimikhandlu emibili ehlukene futhi imingcele yalezi zizwe yehlukene, ayigibelene ndawo,” kusho uMngadi.Uqhube wathi akulindelekile ukuthi umkhandlu wasoSuthu kuthiwe ubeka izinduna noma usika iziza kwaNdebele, KwaCeza. “Kucacile futhi ukuthi ukubekwa kwenyosi KwaCeza kwakuwukuthi ibheke umgede osuthathwa njengesigodlo, hhayi ukuthi iyinduna yesigodi noma iso lesilo ezizweni esiphethwe yinkosi yakwaNdebele,” kusho uMngadi. Okhulumela amaphoyisa KwaZulu-Natal uConstable Thenjiswa Ngcobo, uthe amaphoyisa aKwaCeza abophe abesilisa ababili abaneminyaka engu-23 no-55 ngecala lokuhlasela ngenhloso yokulimaza.“Abasolwa bavele eNkantolo yeMantshi yaseMahlabathini ngo-Ephreli 30, icala lahlehliselwa uMay 6.”"
    },
    {
        "content": "IKHALA ngesiqiwi saseSwatini esiphilisa kabuhlungu umphakathi wezigodi ezakhele iNgwavuma, imindeni yabathathu abatholwe befile, betakwe ndawonye.Ngokuthola kweSolezwe, uMnuz Mfanomncane Nyawo, Mnuz Mbongi Mtshali noMnuz Lindani Mtshali kuthiwa badutshulwe babulawa abaqapha isiqiwi ngoLwesibili.Kuthiwa imindeni yabo ibathole behudulwe babekwa ndawonye kubonakala ukuthi badutshulwe amahlandla amaningi. Kulesi sigameko okuthiwa kusinde oyedwa kusona, kuvela ukuthi ubehamba nabafi ngosuku lwesigameko, yena udubuleke esithweni, ngenhlanhla wakwazi ukubaleka,  wahlaba umkhosi wokuthi abehamba nabo babulewe.UMnuz Duncan Nyawo oyisihlobo sikaNyawo, oshonile, uthe abagilwa basuka emakhaya beyobheka inkomo ebidukele esiqiwini.“Bahlaselwe besayibheka. Ababange besaqeda,” kusho uNyawo.Uveze ukuthi sekunesikhathi lesi siqiwi singabahlalisile kahle.“Kusuka ngo-2017, isiqiwi singasihlalisile kahle. Safike sadayiswa ngendlela esingayiqondi kahle. Emva kwalokho kwaqala ukubulawa kwezinkomo zethu, kokunye zithathwe ngendluzula,” kuchaza uNyawo.Uthe bekuye kuthi uma bezama ukuthi zibuyiswe, kube nhlanga zimuka nomoya.Uphinde wadalula ukuthi nesigameko sowesilisa owabulawa yizindlovu nyakenye, basola abalesi siqiwi.“Indlovu ezazigcwele esiqiwini sabo, bazixosha ngendiza enophephela emhlane, baziwelisela engxenyeni engaphesheya, lapho umphakathi unamadlelo khona.“Sibuhlungu ngendlela esiphethwe ngayo siwumphakathi. Abakwenzayo kukhombisa ukuthi kasiyinto yalutho futhi siyizinyamazane okufanele zibulawe,” usho kanje.IKhansela lendawo, uMnuz Mbalekelwa Nkosi, liqinisekisile ukuthi libikelwe ngokwenzekile, laze laziyela lapho kwenzeke khona isehlo, lathola ukuthi bonke abafile bebedutshulwe emakhanda.“Kukhulu ukukhathazeka emphakathini. Abantu bafisa kube khona ukuxoxa phakathi kweSwatini neNingizimu Afrika, ikhulunywe le nto,” kusho uNkosi.Echaza ngendaba yesiqiwi uthe iyinsumansumane.“Savele savuka sekuthiwa kunesiqiwi. Leya ndawo kusukela kudala, sikhule kudla izinkomo kuyo. Ucingo lwaseSwatini lwaluphansi kodwa manje sizwa sekuthiwa umngcele ususondele ezintabeni,” kusho yena.Uthe umuntu ozihambelayo, ongazi, ayikho into emkhombisayo ukuthi useqe umngcele.“Okusiphatha kabi ukuthi bafe bengaphethe lutho, kwazinyamazane lezo ebebeyozizingela, bebengakazitholi,” kusho uNkosi.Kushaye isikhathi sokushicilela amaphoyisa angakayiphenduli imibuzao athunyelwe yona. "
    },
    {
        "content": "BAZIZWA belahliwe abantu abahlala kolindela ababizwa ngokuthi isemathinini eWelbedacht, eChatsworth njengoba bethi babekwa khona ngo-2008, kuthiwa bazohlala izinyanga ezintathu kuphela.Abantu abahlala kule ndawo basuswa emijondolo yakwa-D nakwa-M eMlaza, eyaseSydenham naseClaire Estate ngenxa yezikhukhula.Abanye bathi basuswa ngoba kuthiwa umhlaba abahlala kuwona awukufanele ukuba kwakhiwe izindlu kuwo.Njengoba elakuleli libungaza iminyaka engu-30 yokubusa ngentando yabantu emuva kokhetho lokuqala lwentando yabantu ngo-Ephreli 27, 1994, laba bantu asebehlale kolindela bacela izindlu ezinesithunzi ababethenjiswe zona. UNkk Sizani Patience Ngcuka (49), utshele Isolezwe ukuthi wasuswa emijondolo yakwa-D, eMlaza emuva kwezikhukhula, ezabagugulela izakhiwo zabo.“Sasuswa eMlaza iMeya yeTheku kusewu-Obed Mlaba. Saqale saqutshiswa ehholo ngaphambi kokuthi silethwe lapha. Kwathiwa sizolinda izindlu zethu ezizobe sezilungile emuva kwezinyanga ezintathu.“Namanje sisalindile selokhu safika, mhlawumbe kusahambe abantu abawu-20 okwathiwa bayohlala ezitezi ezikhona lapha eChatsworth,” kuchaza uNkk Ngcuka.Uthe impilo inzima ngoba ungowesifazane ongenamyeni kodwa osesele nezingane eziyisithupha nabazukulu abasafunda emazingeni aphansi.“Sihleli ekamelweni elilodwa sonke, ngaze ngaphoqeleka ukuthi ngilidabule phakathi ukuze umfana abe nesayidi lakhe.“Kunzima ngisho ukugeza uma usesikhathini, izindlu nazo ziyanetha, singenelwa yizinyoka namanzi. Sibona sengathi sasizolahlwa lapha ngoba akekho osisizayo,” kusho uNkk Ngcuka.UNkk Nomusa Gumede (49) naye owasuka eMlaza ngo-Okthoba 2008, uthe kunzima kakhulu ngoba bangenelwa yizinyoka nezingulube zehlathi.“Simpintshene nezingane zethu nabazukulu kulabo lindela. Akukho nje ukuthi uyakwazi ukugeza kahle. ”Ngisho kwenziwa inkonzo yasekamelweni kamakhelwane uyezwa ube uhleli nezingane endlini yakho. “Siyacela uhulumeni asizwele manje, asiphe izindlu ayesithembise zona,” kusho uNkk Gumede.Uthe kudala babesikelwa utshani, kugencwe nezihlahla kodwa manje sebeyazibhushela njengoba kungekho muntu osondela kubona.UMnuz Sifiso Ngidi (33) naye usho okufanayo nokushiwo womakhelwane bakhe, wathi sekwanele manje, uyacela uhulumeni abanike izindlu ayebathembise zona.Ubalule ukuthi indawo ababekwe kuyo igcwala kakhulu amanzi uma lina, kuze kuvuleke imihosha.UNkk Thembekile Maphumulo (39), onengane ekhubazekile, uthe impilo inzima ngoba ingane yakhe ayikwazi ukuhamba kahle.“Sicela uhulumeni asinike izindlu ayesithembise zona ngoba kunzima ngisho ukuhambisa ingane endlini yangasese. “Isindala manje ayifuni ngiyikhumule esidlangalaleni, kodwa ngiyaphoqeleka ukukwenza lokhu ngoba asinayo indlu yangasese endlini.“Kufanele ngiyikhumule ngaphambi kokuthi ingene endlini yangasese yamadoda,” kusho uNkk Maphumulo.Ubalule ukuthi akukwazi nokuthi ingane ibe nesihlalo samasondo ngoba indawo imazombezombe ayikulungele ukuhamba ngesihlalo esinamasondo noma kungene imoto. Uyaphoqeleka ukuthi ayibelethe ingane.Bathi izindlu yizona ezingabuyisa isithunzi sabo."
    },
    {
        "content": "AMAQEMBU epolitiki ePhalamende akhala ngokungabibikho kohlelo olucacile lokulwa nabaqola ngodli amalungu omphakathi nosomabhizinisi bathathe kubo imali abayibiza ngeyokubavikela (edume nge-protection fee), okuyisihlava esibukeka sisabalala nezwe lonke.UNgqongqoshe wamaPhoyisa, uMnuz Senzo Mchunu, ubethulela amalungu ePhalamende likazwelonke e-Cape Town, phakathi kokunye - izinhlelo umnyango wakhe onazo ukulwa nalobu bugebengu obuhlalise kabi umphakathi.UMchunu uveze ukuthi sekuqalwe uhlelo lokusebenzisana olubizwa nge-Operational Plan olufaka phakathi zonke izinhlaka ezilwa nobugebengu okubalwa kuzona amaphoyisa, izinkampani zonogada ezizimele nabamakomiti abhekelele ubugebengu emphakathini okuhloswe ngalo ukulwa nobugebengu ezifundazweni nakomasipala abehlukene.“Ukusayinwa kwesivumelwano salolu hlelo sekwenziwe esifundazweni i-Western Cape.  Maduze luzokwethulwa edolobheni i-Nelson Mandela Bay esifundazweni i-Eastern Cape njengoba sekuvunyelwene ngalo. Ngesonto elizayo lethulwa eGauteng bese kuthi KwaZulu-Natal lethulwe ngomhla ka-19 no-20 kule nyanga,” kusho uMchunu.Uthe amaphoyisa ayabhekana nalezi zigameko, kodwa izigebengu zikhombisa ukuphikelela. Uqinisekise ukuthi nakuba kunjalo kuyogcina wona. Ubalule isigameko sokuboshwa kwabathathu eGauteng, abaqhuba lobu bugebengu, kanti bathathu esifundazweni iMpumalanga okuthiwa balandelwa ngamaphoyisa. Abane bafe bedubulana namaphoyisa eCape Town, kwalimala abane, kanti ababibili basagcwele amathafa. Uveze ukuthi umphakathi uyabika ngezigameko kodwa akwenele. Uthe kunesidingo sokuthuthukiswa kwezibunhloli ukubhekana nalesi sihlava. Ukhale ngohlelo lokukhululwa kweziboshwa ngoshwele, waveza ukuthi bazolubheka noMnyango wezoBulungiswa, njengoba ethi ziningi iziboshwa ezikhululwa ngalo, ngaphambi kwesikhathi okunomthelela ezingeni lobugebengu obubatshazwayo.UDkt Quinton Ndlozi we-EFF ukhale ngokungabibikho kweqhinga elicacile lokuvika lobu bugebengu.“Abantu bafuna ukuzwa ukuthi yiliphi iqhinga uhulmeni azolenza ukulwa namaqembu ezigelekeqe athatha ngodli o-30% kosomabhizinisi abanikezwe imisebenzi kahulumeni. Lokho kwenza uhulumeni angakwazi ukusebenza emazingeni aphansi. Izigameko ziyabikwa emaphoyiseni, kuphela azishaya sabantu abangazi ukuthi lobu bugebengu buyenzeka. Umphakathi uyabazi abantu abawuhlalise lubhojozi,” kusho uNdlozi.UMnuz Vuyo Zungula we-ATM, uthe kumele imikhankaso yokukhuculula ngobugebengu efana nobonakale wenziwa ePhoyinti eThekwini, ngesonto eledlule, yenziwe nakwamanye amadolobha.“Kumele kukhishwe amaphoyisa akhohlakele. Umnyango kumele utshale amaphoyisa ophiko lwamabherethi (Tactical Response Team) emigwaqweni ethile ukulwa nobugebengu. Kumele akhulule amaphoyisa azivikele, uma ebhekene nezigebengu, angavikeli izigebengu ukwedlula wona,” usho kanje.UMnuz Nsikayezwe Cebekhulu we-IFP, uthe lobu bugebengu obudlangile bucacisa ukuthi azikho izinhloli ezanele, okwenza elakuleli kube yikamachanca.UMnuz David Sikhosana we-MK, uthe uphiko oluphenya ngokuziphatha kwamaphoyisa i-Independent Police Investigative Directorate,  kumele luqinise isandla ekuphenyeni amaphoyisa njengoba kunezinkomba zokuthi kukhona amaphoyisa asebenzisana nabaqhuba lobu bugebengu."
    },
    {
        "content": "SEKUQUBUKE izinsolo zokugwaziswa kwamalungu ebandla lamaNazaretha aseBuhleni uma efuna ukuyonikela kumholi webandla, inkosi Mduduzi “Unyazilwezulu” Shembe.Lokhu kuvezwe yimithombo engashayi eceleni kuleli bandla. Kuthiwa amaNazaretha angaphansi koNyazilwezulu akhala ezimathonsi njengoba engasakwazi ukufika kalula ukuyonikela kumholi ngenxa yokuthi kukhona okuthiwa bafuna intshontsho ukuze bawayise kumholi.Kuthiwa uma ufuna ukuyonikela kuNyazilwezulu, kukhona abaqondisa olayini, abangayizwa nhlobo indaba yomuntu ofuna ukuyonikela kodwa ‘engaxoxanga’ nabo eceleni.Ngokwemithombo yangaphakathi kuthiwa uma ungalikhiphanga intshontsho uyizwa ngendaba eyokufika eduze koNyazilwezulu, futhi uphinda nawo emuva umnikelo wakho uma ungagwazi kubashumayeli abasuke beqondisa ulayini wokuyonikela.“Bahafana kabuhlungu abananhliziyo futhi abancengi muntu. Uma ungabagwazele, uma kulayini uze uthathe isinqumo sokuduba uhambe. Ogwazile ususwa ngisho esemuva kulayini anidlule nonke angeniswe ngaphakathi ayonikela.“Uma uzimisele ngempela ngokuyonikela, kuyaphoqa ukuthi uxoxe nabo labashumayeli abaqondisa ulayini eceleni, bese kubakhona obanika khona bese uyadluliswa. “Nemali okugwazwa ngayo ayincane ngoba uma ukhipha u-R50 kuvele kuthiwe unesikhathi sokudlala, kuthathwe abantu abakhiphe imali ngempela.“Kukhona abagwaza kuze kufike naku-R1000 umuntu ngamunye bese beyadluliswa, baye konikela,” kusho umthombo.Kuthiwa ombona edluliswa abashumyeli abagade ulayini usuke usuwazi ukuthi useqondisile yingakho edluliswa. Uqhuba umthombo uthe sekunesikhathi yenzeka lento, amaNazaretha awazi ukuthi azobikela bani ngoba laba abasuke bethatha intshontsho bayizethenjwa zoNyazilwezulu, futhi yibona abahlala behamba nalo.Omunye umthombo uthe noma ingeyinhle lento eyenziwa yilaba abagwazisayo kodwa ubuye ubathethelele ngakolunye uhlangothi.“Inkinga laba bantu abaholi. Banikwa u-R500 kuphela ngesonto ebandleni kuthiwe yimali yephalishi. ”Bangamadoda emizi yabo, akekho umuntu ongondla umndeni ngo-R500 wanele,” usho kanje.Okhulumela uNyazilwezulu, uMnuz Thokozani Mncwabe  uthe useke wayizwa eyokuthethiswa kwabantu kolayini uma bezonikela.“Indlela okuthiwa benza ngayo laba abaqondisa ulayini ikhomba ukuthi banezinhliziyo ezilukhuni ngezinto ezishiwo ngabantu ngabo. Okokugwazisa bengingakakuzwa kona kodwa okokuthethiswa nokukhacwa kwabantu sengikutholile, yinto esisazoyibheka.“Engingaluleka ngakho ukuthi abantu kumele baqonde ukuthi ngonjani umuntu okusuke kumele ahambe nomholi ngaso sonke isikhathi.“Ngokwazi kwami abantu abasuke besondele kumholi abasuke befike ngenxa yokugula, bagcine sebesebenza eduze kwakhe ngoba basuke belashwa.“Uma kuyiqiniso okushiwo abantu ngalaba okuthiwa bakhaca abantu, kungenzeka ukuthi bathathe isinqumo sokuhamba nomholi bengaguli, yingakho sekungathi bayagula ngoba akukho ukugula abalashwa khona,” kusho uMncwabe.Kuthiwa kukhona nomfundisi oyibhadlazile eshumayela eBuhleni ngeledlule ukuthi abantu bayagwaziswa ukuthi bafinyelele kumholi. "
    },
    {
        "content": "BABHIKISHE ngaphandle kwamahhovisi kaMasipala waseThekwini bekhala ngokunqanyulwa kwezinkontileka zabo, abasebenzi bohlelo i- Expanded Public Work Programme kulo masipala okulindeleke ukuthi ziphelelwe yisikhathi ngoLwesine.Laba basebenzi bohlelo oluxhaswa wuMnyango wezeMisebenzi yoMphakathi neNgqalasizinda, kuthe izolo bavukela kulawa mahhovisi asenkabeni yedolobha eThekwini befuna umasipala ubuyekeze ukunqanyulwa kwezinkontileka zabo abathi kwenziwe bathunyelelwa izincwadi nge-WhatsApp ezazibazisa ngokuphela komsebenzi.USihlalo wekomiti  elibhekele abasebenza kulolu hlelo eThekwini, uMnuz Shiko Gumede, uthe akukho abakunikezwe umqashi njengoba nefomu elibizwa nge- U-19 elisetshenziswa ukubhalisela imali yesibonelelo sabaphelelwe umsebenzi esikhwameni i-Unemployment Insurence Fund, bengalinikeziwe.“Ngesikhathi siqashwa njengoba abanye beneminyaka eyevile kweyisishiyagalombili baqala ukusebenza, sasitsheliwe ukuthi kusetshenzwa iminyaka emibili kudedelwe abanye, kodwa ngenxa yokuthi umasipala ubayekile abantu baqhubeka, lokho kwenze baba namathemba okuthi umsebenzi uzolokhu uqhubeka, bathembela kakhulu kuwona.  Ukunqanyulwa kwawo, abaningi kubagulisile njengoba kukhona abangeniswe ezibhedlela ngoba bengazi ukuthi bazothathani bahlanganise nani kulesi simo esinzima,” kusho uGumede.Uthe ukuqhubeka kwezinkontileka yonke le minyaka, umasipala bewazi ngakho kangangoba owayeyimeya kuwo uMnuz Mxolisi Kaunda ehlangene nabo ngo-2020,wabathembisa ukuthi ngeke umasipala ubalahle uma kwenzeka kuphela bazophenyelwa izikhala noma becijwe ngamakhono okuziphilisa okuyinto okubukeka ingenzekile. Isitatimende esikhishwe wumasipala, siveza ukuthi uzothola imali engu-R18.79 million kunyaka wezimali u-2024/2025 eqhamuka eMnyangweni wezeMisebenzi kahulumeni ukuxhasa lolu hlelo, okuthiwa yehle ngo- R42 million kweyanyakenye.  Umasipala uthi isibalo sabasebenzi ngaphansi kwalolu hlelo sizokwehliswa sisuswa kwabangu- 4 122 sifinyelele kwabangu- 1 276.  UGumede uthe bakholwa ukuthi kulesi sibalo kumele kubhekelwe abasebenzi abebevele besebenza njengoba umasipala usuvele waqasha abasha.  Uthe incwadi yezikhalo yamukelwe uMnuz Njabulo Zungu oyisikhulu kulo masipala wathembisa ukuthi bazoba nomhlangano  ngoLwesihlanu nabamele abasebenzi ukubhunga ngalolu daba.Abasebenzi balolu hlelo bathola isibonelelo esiphakathi kuka-R3000 no-R 4000 ngenyanga"
    },
    {
        "content": "IFUNA izimpendulo ngamathuna ayo ambiwe ingatshelwe lutho imindeni engaphezu kweyishumi eNgwadini eMzinto njengoba kuqhubeka uhlelo lokwakhiwa kwedamu kule ndawo.Ngokusho kukaNksz Nomathemba Madlala, ongomunye wabantu okumbiwe amathuna akubo, bekuyinyanga edlule ngesikhathi bethola ngalo monakalo.Uthe awakubo amathuna athintekile ayisishiyagalombili.“Sathola izingcingo kwabanye abantu bendawo, besazisa ukuthi ambiwe amathuna asekhaya kanjalo nawakweminye imizi eseyaba ngamanxiwa kule ndawo,” kusho uNksz Madlala.Uthe emva kwesehlakalo, kube khona imihlangano ababe nayo naboMngeni-uThukela Water kodwa zangaphuma izimpendulo zokuthi umonakalo wenzeke kanjani.Uthe eminyakeni emibili edlule, ngesikhathi kuvela izindaba zokuthi kuzokwakhiwa idamu, zabizwa zonke izakhamuzi zendawo zatshelwa ngokuthuthukiswa kwendawo ngokuthi kwakhiwe idamu.Uthe ngaleso sikhathi batshelwa ukuthi abantu abasahlala endaweni bazothuthwa bayokwakhelwa kwenye indawo nokuyinto eyenzeka.Uqhube wathi kwaphinde wathiwa kuzoqinisekiswa ukuthi amathuna akule ndawo awathintwa.“Baze bafaka ucingo babiya indawo enamathuna, bethi benzela ukuthi bayibone kahle indawo okungafanele bayithinte. Simangele uma sesithola ukuthi balususile ucingo, baqhubeka nomsebenzi wokumba lapho ababethe ngeke bambe khona,” kusho uNksz Madlala.Uthe okwenzekile kuyabakhathaza njengoba bengabantu abasazisayo isintu.Uthe okokuqala, basafuna izimpendulo zokuthi ubani ogunyaze ukuthi kumbiwe amathuna bona bengatshelwe lutho.“Asazi nokuthi amathambo abathandiweyo bethu bawambe bayowalahlaphi. Lokho kwenza singahlali kahle ngoba asazi ukuthi kuzoba nomthelela ongakanani empilweni yethu,” kusho uNksz Madlala.Uqhube wathi bayakholelwa ekutheni kufanele benze imisebenzi ethile ukushweleza ngokuthintwa kwamathuna.“AboMngeni kufanele basinxephezele ngomonakalo odalekile ukuze sizokwazi ukwenza imisebenzi yokushweleza ngokuthikanyezwa kwamathuna,” kusho uNksz Madlala.Induna yendawo, uMnuz Kwenzakwenkosi Bele, ivumile ukuthi udaba iyalwazi, yathi luyalungiswa ezingeni lobukhosi bendawo.“Kunemihlangano elokhu ihlala kusukela kwaqala ukubonakala ukuthi kwenzeke umonakalo. Kule mihlangano basuke bekhona nabo aboMngeni. Sinethemba lokuthi isiphetho esifanele sizoba khona, bawulungise umonakalo abawenzile, wokuthinta amangcwaba abantu,” kusho uBele.Abophiko lwezokuchumana kuMngeni-Uthukela Water bakuqinisekisile ukuthi bayitholile imibuzo ngalolu daba kodwa baveza ukuthi basalinde umbiko ngokwenzeka kule ndawo. Kuvela lesi sikhalo nje, ngenyanga edlule uhulumeni ubuhlangene nabantu baseMaqadini, eNanda kuyokwenziwa umcimbi wokushweleza emuva kokuthi kwasuswa abantu, kule ndawo ngesikhathi kwakhiwa iNanda Dam, kwasala amathuna abantu okukholakala ukuthi kwakhiwa phezu kwawo idamu. "
    },
    {
        "content": "BAKHALA ngokunhlanhlatha kwejaji abaKwaShembe lichitha isicelo sokugudluza umholi uNyazilwezulu esihlalweni eBuhleni.UMshumayeli Chancey Sibisi okhulumela umholi wamaNazaretha owavunwa yinkantolo, inkosi Phinda “Ukukhanyakwelanga” Shembe, uthe ijaji libeke izizathu okungezona abebezisebenzisile ukufaka isicelo sokususa uNyazi esihlalweni eBuhleni.“Besinethemba lokuthi njengoba selithathe isikhathi esingaka ukuthatha isinqumo yingoba belisazama ukubhekisisa yonke imiqingo yaleli cala ukuze lithathe isinqumo okuyisona. Kunalokho livele labeka isizathu sokuthi uNyazi lungumholi wamaNazaretha eBuhleni, thina saphuma eBuhleni sayozimela eThembezinhle.“Lokho akulona iqiniso futhi akuyona into esayifaka esicelweni sethu enkantolo. Lize labuyisa nendaba yokuthi asikwazi ukuchitha uNyazi emzini kayisemkhulu (Inyangayezulu). Olomuzi saluxazulula ngenkantolo ngo-2021. Lwalusho njalo uNyazi ukuthi umuzi kayisemkhulu Inyangayezulu umuzi waseBuhleni kodwa sakhipha amaphepha aqinisekisa ukuthi yindawo yebandla.“Lelo cala salinqoba ngawo u-2021. Manje bese sikhulumela ukuthi lugudluke ngoba seluchithwe kuzona zonke izinkantolo ukuthi lungumholi webandla, sifuna ludedele umholi osemthethweni,” kusho uSibisi.Uthe kunemihlangano ephuma ingena kumanje balungisa lolu daba. Uveze ukuthi neNkantolo eNkulu yaseThekwini ibanike izinsuku ezingu-20 ukuthi bafake isicelo sokubuyekeza lesi sinqumo.Lokhu uthe noma besaxoxa kodwa bazosifaka isicelo sokubuyekeza lesi sinqumo ngoba akubhekwanga izinto ezifanele ngesikhathi sithathwa. "
    },
    {
        "content": "ABASEBENZI basenyuvesi yezobuchwepheshe, i-Durban University of Technology (DUT), babe nombhikisho kuleli sonto bekhala ngezimo zokusebenza ezingezinhle  nokudilizwa isigubhukane.Lo mbhikisho uqale esikhungweni sakuyo le nyuvesi emgwaqweni uCentenary waze wayophelela esangweni lalesi sikhungo eSteve Biko.Ezingqwembeni laba basebenzi abebeziphethe bekunembhalo ethi: i-DUT akusona isikhungo esihlala abantu abadala, ezinye zibhalwe ukuthi akume ukuphatha ngesandla sensimbi.USihlalo woMkhandlu waseDUT, uMnuz Wiseman Madinane, ekhuluma nenyunyana i-Tertiary Education National Union South Afrika (Tenusa), uthe isibalo esiqinisekisiwe sokudilizwa kwabasebenzi sizoba ngu-43.Ngokusho kwesitatimende se-Tenusa, ezinyangeni ezingu-12 ezandulela usuku lwesaziso sokuqala sokudilizwa, abasebenzi abawu-24 base bediliziwe ngenxa yezidingo zokusebenza zenyuvesi.Siqhube sathi, ngemuva kokuthola i-email evela kuMadinane, inyuvesi ithumele omunye umqulu othi izikhundla ezingu-152 zizothikamezeka ngokudilizwa kwabasebenzi njengoba inyuvesi inabasebenzi abangu-1 545.USihlalo we-Federation of Unions South Afrika, (Fedusa), uDkt Naresh Sentoo, uthe imibandela yokuqashwa ethinta imihlomulo yabo ichithiwe.“Akukho esibuzwa khona futhi azibibikho izingxoxo mayelana nokushintshwa kwalezi zinzuzo, zivele zimiswe, yingakho sifuna ukuthi lokho kubhekisiswe,” kusho uDkt Sentoo.Okhulumela inyunyana i-National Education, Health and Allied Workers Union South Afrika (Nehawu), esifundeni saseThekwini, uMnuz Prince Mthalane, uthe izinkinga zabo zihlanganisa izimo ezinzima abasebenzi ababhekene nazo.“Kushintshwa imigomo yabasebenzi, bayadilizwa futhi abanelisekile ngendlela isikhungo esiphethwe ngayo yiPhini likaShansela noyinhloko uSolwazi Thandwa Mthembu. Ngicabanga ukuthi bekufanele ngabe kade ashenxa emsebenzini wakhe ngoba wehlulekile,” kusho uMthalane.Khonamanjalo: Inyunyana iFedusa esitatimendeni sayo sithe, kade babexa nomkhandlu wase-DUT, kodwa ubaziba.“Abaphathi base-DUT bavamise ukudelela izinqumo ze-CCMA ezivuna abasebenzi, badonsele amacala ezinkantolo eziphakeme. Banyathela phansi amalungelo abasebenzi, bashintsha izimo zokusebenza ngaphandle kokuxoxa ngokuhlanganyela.“Usiko lokusatshiswa selixoshe odokotela nosolwazi abahlonishwa kakhulu e-DUT, kanti abasele nabo babamba bayayeka. Abasebenzi base-DUT badinga uhlelo olunzulu oluzobabuyisela esimweni esizokwenza ukuthi benze umsebenzi wabo endaweni enobulungiswa nevikelekile.”"
    },
    {
        "content": "AKHALE ngezifo ezingamahlalakhona amaphoyisa efuna ibheyili eNkantolo yeMantshi yaseThekwini. Laba basolwa babhekene necala lenkohlakalo emva kokuba kuthiwa bazame ukuqola usomabhizinisi wasePhoenix isamba sika-R79 500 abemgwazisa ngeSonto.U-Warrant Officer Matheng Mashabelu (54), uSeargent Zakhele Makhubele (45), uSeargent Xolani Sishi (50) noMnuz Deon Naidoo (48) bakhale ngokuxinwa yizifo ezingamahlalakhona befuna inkantolo ibabonelele.UMashabelu noMakhubele bangamaphoyisa esiteshini esiseBryanston, eGoli, kanti uNaidoo kuthiwa usebenza njengengede ophikweni lwezobunhloli olukhona eGoli.USishi nozakwabo aboshwe nabo, oConstable Stallone Sing (31), Seargent Nicholus Nxuza (50), uSeargent Thamsanqa Dlamini (43) noSeargent Phiwayinkosi Zulu (41) bangamaphoyisa esiteshini esiseNtuzuma. Ngaphandle kukaSingh, oboshwe nabasolwa baseGoli ngeSonto, bonke abasolwa abangamaphoyisa esiteshini esiseNtuzuma bazinikele emaphoyiseni khona izolo.Bekhulunyelwa ngabameli babo, bonke abasolwa baveze ukuthi abakaze baboshwa phambilini, abanabo ubungozi kofakazi, banamakheli aqondile futhi bazimisele ngokuliphika icala abebekwe lona.Baboshwa nje kuthiwa ngeSonto bazame ukugwazisa usomabhizinisi  onesitolo ePhoenix okuvela ukuthi bambhadame namabhokisi amathathu kagwayi abathe awukho emthethweni. Kusolwa ukuthi ubagwazele ngo-R400 babuyisa ushintshi okuthe emva kwesikhashana behambile, babuyela esitolo basesha ngaphambi kokuthi bashaqe ugwayi abewudayisa futhi baphoqa ukuthi umgilwa abanike nesibhamu sakhe.  Kuthiwa  bamthathe baya naye esiteshini esisePhoenix baphoqa ukuthi abanike u-R100 000. Umgilwa kuthiwa ufonele unkosikazi wakhe oveze ukuthi uzokwazi ukukhokha u-R79 500 kuphela. Kuhlelwe indawo lapho kuzohlanganwa khona, balalelwa unyendle baboshwa ngalo iSonto.Inkantolo ibadedele ngebheyili ka-R7000 umuntu emunye. Ebakhulula ngebheyili, uMnuz Ashwell Singh oyimantshi ephethe leli cala, ubadonse  ngendlebe ngokuhlonipha imibandela yebheyili.“Uma kukhona oshintsha indawo ahlala kuyo, azise umphenyi wecala.  Anivumelekile ukuxhumana nommangali noma nofakazi nanoma ngayiphi indlela. Ukwephula imibandela yebheyili kuyoholela ekutheni imali eniyikhokhile ingqwambe, nibuyiselwe esitokisini,” usho kanje.Inkantolo ikusho lokhu emva kokuba umphenyi wecala, uCaptain Zanele Xulu, osebenza ngaphansi kophiko loKlebe, eveze ukuthi akanankinga nokukhululwa kwabo ngebheyili. Yize eveze ukuthi amakheli abasolwa abengakaqinisekiswa wonke kwazise abanye bazinikele izolo kodwa unesiqiniseko sokuthi amakheli abawanikezile ayiqiniso nokuthi kuzothi kushaya usuku lwakusasa esewabhekile.Ngaphambi kokuqala kokulalelwa kwesicelo sebheyili kube nobuhixihixi abameli befuna izintatheli zingathathi izithombe, okuchithwe yinkantolo.  Kuphinde kwadingeka ukuthi inkantolo iguqe okwesikhashana abameli besabhunga emva kokuthi kuvele ukuthi bekungamele kusetshenziswe inkantolo eseThekwini kwazise icala lenziwe ePhoenix ngakho kumele libe seVerulam kodwa babuye bashaya ungqimphothwe bavumelana ngokuthi libe kuyo le nkantolo. Icala lihlehliselwe uNovemba 7 nonyaka kusaqhubeka uphenyo njengoba uCaptain Xulu ethe basalindele obunye ubufakazi nezitatimende."
    },
    {
        "content": "KUSEKUNINGI okusamele kwenziwe ukuze kuliwe nesihlava sokubulawa kwabesifazane nezingane kuleli.Lokhu kushiwo yinhlangano elwa nalesi sihlava, iMbizo, ebiseDurban Girls Secondary, eThekwini, enkonzweni ebiyenzelwe ukukhumbula uWandile Ngcobo (17), owanukubezwa maqede wabulawa yizigebengu ezangena kubo zizokweba, zamfica esekhaya, engayanga esikoleni emasontweni amabili edlule. UWandile ubefunda uGrade 11 kuso lesi sikole. Isitatimende esithunyelwe ile nhlangano sithe kubuhlungu ukuthi intombazane esencane kangaka iphume umphefumulo ngenxa yomuntu wesilisa, yize kunezinhlelo ezingaka zokulwa nalesi sihlava ezweni. UMnuz Sanele Ndlovu wale nhlangano esitatimendeni, uthe: \"Asizukuphumula  abenzi bobubi bengakaboshwa. Akusibo wonke amadoda afana nezigebengu ezibulele uWandile.  Akhona amadoda  aqotho.\"Omunye wabangani bakamufi uNomcebo Mthembu, uthe uWandile nakuba ebengeyena umuntu obekhuluma avuleleke ngempilo yakhe, kodwa ubezigqaja ngenkolo yakhe. \"Ngendlela abengavulelekile ngayo sisanda kuzwa ukuthi ushiywe unina ngasekupheleni konyaka odlule. Kithina bangani bakhe ubefana nodadewethu, hhayi umngani nje kuphela. Kubuhlungu ukuthi namhlanje sikhuluma nganye esengomunye wabasesibalweni sabantu ababulawe ngamadoda,\" kusho uNomcebo ekhala.UNkk Pamela David ongomunye wothisha, uthe sekuphele iminyaka eyevile kwengu-30 ewuthisha kodwa kungokokuqala ebhekana nesimo esinjena sokuthi umfundi abulawe ngesihluku esinje.\"Abafundi bonke bethukile ngalesi sehlakalo. Sizomeseka udadewabo, uSiphosethu naye ofunda kulesi sikole,\" kusho uNkk David.Uthishanhloko wakulesi sikole uMnuz Sunil Balgobind, uthe ngendlela isimo ebesisibi ngayo,  kudingeke ukuthi acele ongoti abeluleka ngokomphefumulo ukuzokweluleka abafundi.Uyise kaWandile, uMnuz Mondli Ngcobo, ubonge isikole ngokwenza le nkonzo.“Ngiyethemba ukuthi iqiniso lizovela maduze lokuthi ngubani lona owenze isihluku esinje endodakazini yami. Ngeshwa angikwazi ukukhuluma okuningi manje ngoba udaba lusingethwe ngamaphoyisa,” kusho uNgcobo."
    },
    {
        "content": "UKHALE ngokungagqizwa qakala kwesicelo sokudilizwa kwezakhiwo eziyingozi endaweni umndeni womfana (10) owelwe wudonga lwaseposini washona KwaBester, eThekwini.USiyamthanda Ngcongo (10) ushonele endaweni yesigameko emva kokuwelwa udonga lwaseposini elidala akade edlala kulo nabangani bakhe.Kulesi sigameko, kulimale nenye ingane okuthiwa iphuthunyiswe esibhedlela.Lifika endaweni yesigameko Isolezwe, lithole sekugcwele umphakathi nezinhlaka ezehlukene ukuzobabaza isehlo.Phakathi kwazo bekukhona ikhansela lendawo nobuholi beMK endaweni, obebusondele kakhulu noyise kamufi, uMnuz Sbo Ngcongo.Ekhuluma kanzima uNgcongo, uthe unemibuzo eminingi angazi ukuthi izophendulwa ubani.“Wonke umuntu ufika esiphethweni sokuthi kuwe udonga ngenxa yemvula. Kungani wonke umuntu ecabangele emvuleni,” kubuza uNgcongo, othe ushayelwe ucingo esemsebenzini, etshelwa ngesehlo.Uthe kuyamcasula ukuthi wonke umuntu usefuna ukusola imvula ekubeni kwaziwa kahle ukuthi kunesikhalo ngezakhiwo ezingekho esimweni, ezindala, ezingasasebenzi neziyingozi emphakathini.“Ingane yami le elahlekile. Iyangicasula le nto yokuthi kucatshangelwe emvuleni, ukube lwasuswa udonga, ngabe asizange sifike la,” kusho uNgcongo.Ubuze ukuthi njengoba sekwenziwa izinhlelo zokuthi lususwe, bekulindweni.“Yini abayenzile ukuze kungakenzeki lesi sigameko? Bahlale bezidlula lezi zakhiwo, bengenzi lutho ngazo,” usho kanje.Ugcizelele ngelithi ucasulwa abantu abenza sengathi bayamkhathalela, kodwa kade kungenziwa lutho sonke lesi sikhathi, kwaze kwaba ukuthi yena ulahlekelwa yingane.Isolezwe lithole ukuthi sekuphele iminyaka engaphezu kweyishumi abasebenzisa izidakamizwa balicekela phansi iposi, bekhipha amabhokisi okwakufakwa kuwo izincwadi kwasala udonga lodwa.Lithole ukuthi izingane zendawo bezihlale zidlala kulona, kwesinye isikhathi zize zigibele phezulu.Izolo kuthiwa ngesikhathi luwa, ezinye zikwazile ukusheshe zibone zabaleka, kodwa ezimbili zahluleka, okugcine kuholele ekutheni umufi aphangalale.Umphakathi uphinde wakhala nangehholo eliseduze kwendawo yesigameko, wathi nalo liyingozi ezinganeni ezidlala kulo.Ikhansela lendawo, uMnuz Ntshangase, lithe alifuni ukungena ligxile  kwezithinta ipolitiki, lathi isigameko senzekile washona umntwana.“Yinto ebingenzeka noma ikuphi, noma nini, awukwazi ukulivimba icebo likaNkulunkulu,” kusho uNtshangase.Uthe akafuni ukungena entweni yodonga ngoba lokho kuzoba sengathi kufunwa umuntu ozosolwa ngesigameko kanti siyintando kaNkulunkulu.“Okunye nokunye siyokubona ngezikhathi zamavoti. Uma singabantu kwesinye isikhathi kufanele sibukhombise ubuntu. Isidumbu sengane njengamanje silele lapha phansi, kufanele uma singabantu sizifundise ukuthi kukhona izinto okungafanele sidlalele kuzo,” kusho uNtshangase.Uthe isigameko esifana nalesi njengoba kade lina, besingenzeka ngisho nasekhaya, izingane zithi ziyadlala, kuwe udonga, luzimboze.“Okubalulekile ukuthi sibheke ukuthi umndeni uhlangatshezwa kanjani ukutheni umntwana afihlwe ngesizotha,” kusho uNtshangase.Uthe banezinhlelo zokuthi ihholo, okungesilo elikamasipala, elikaSection 21, lilungiswe uMsamariya olungileyo.“Akulona lodwa mabili. Ukube bekuyindlu kamasipala ngabe kade salilungisa, manje elikaSection 21,” kusho uNtshangase."
    },
    {
        "content": "ZIFUNA uMnyango wezoLimo KwaZulu-Natal ungenelele enkingeni yokulahlekelwa kwazo yimfuyo ngenxa yesomiso izakhamuzi zakwesaKwaMthethwa, Empangeni.Kuthiwa zingaphezu kuka-70 izinkomo esezibulawe yisomiso kanti izimbuzi zona zingaphezu kwekhulu.Omunye wabagilwa, uMnuz Mfana Gumede, uthe selokhu uqalile lo nyaka bayizwa ngendaba imvula nokuholele ekutheni bafelwe yinqwaba yezinkomo nezimbuzi.Uthe umkhizo uqale ukuzwela kakhulu ngoJuni nonyaka, imfuyo yabo isiqala ifa njengezimpukane.Enza isibonelo ngaye, uthe yena usefelwe yizinkomo ezingu-17 nezimbuzi ezine kusuka ngoJuni nonyaka.“Zifa ngayodwa, ngambili, izinsuku zilandelana, amasonto elandelana,” kusho uGumede.Uthe okumehlele kumshiye elimele kakhulu ngoba uziphilisa ngazo izinkomo.Uthe kuthi uma esebona sisibi isimo emalini, adayise inkomo eyodwa, udle umndeni wakhe.“Siyafisa ukulekelelwa ngokudla kwazo okunempilo, ukuze sikwazi ukuthi sivikele lezi ezimbalwa ezisele,” kusho uGumede.Uthe lolu hlobo lokudla lwenza ukuthi nakuba zingawatholi kahle amanzi kodwa zingabi ntekenteke okuholela ekutheni zigcine zifile.Esinye isakhamuzi, uNksz Nonkululeko Mthethwa, sona esilahlekelwe yizinkomo eziyisishiyagalombili, sithe bafisa umnyango ubalekelele ukuthi baphinde baphembe njengoba befelwe yizo zonke.UNksz Mthethwa uthe ezinye izakhamuzi ezisasalelwe imfuyo embalwa, zingakujabulela ukulethelwa amanzi azophuzwa yizinkomo ngamaloli.“Zonke ziphelela emadlelweni. Zivele ziphelelwe amandla, zigingqike zifele khona lapho. Isibaya somile,” kusho yena.Bathe ngenxa yokungani kwemvula, wonke amadamu asendaweni nemifula ebebethembele kuyo ukuthi kuphuze imfuyo yabo asemile utshani nenxa yesomiso.UMphathiswa woMnyango wezoLimo uNkk Thembeni Madlopha-Mthethwa, uthe uzojuba ithimba ukuba liyohlangana nabalimi baleyandawo ukuze kutholakale umbiko ogcwele wokuthi kwenzakalani nokuthi yiluphi usizo abanganikwa lona.Uthe indawo abanolwazi lokuthi ikhahlanyezwe isomiso iseHluhluwe lapho abamatasa khona nezinhlelo zokungenelela.Uthe phakathi kwazo kuye kwakhiwe amadamu namapitsi nokunye. "
    },
    {
        "content": "BAZOBINGELELA iNkantolo yeMantshi ePalm Ridge, abasolwa abathathu ababoshwe ngezinsolo zokubulala amalungu amabili eqembu lepolitiki uMkhonto Wesizwe. Kuthiwa amalungu amabili eMK, abulawa ngeSonto ebusuku eThwala Section, eKatlehong North, ngesikhathi kuqubuka ingxabano phakathi kwawo namalungu e-ANC.“Abagilwa badutshulwe kunengxebano yezepolitiki, umgilwa oyedwa ushonele endaweni yesigameko kwathi owesibili washonela esibhedlela,” kusho uBrigadier Brenda Muridili, okhulumela amaphoyisa aseGauteng.Ngesikhathi amaphoyisa efika endaweni yesigameko athola isibhamu nommese. Umsolwa wokuqala ubanjwe endaweni yesigameko.NgoMsombuluko, ithimba eliphenya amacala abucayi odlame esifundazweni libophe abasolwa ababili abaneminyaka engu-33 no-40 ubudala. Abasolwa babekwe amacala amabili okubulala kanti kulindeleke ukuthi bavele eNkantolo yeMantshi ePalm Ridge."
    },
    {
        "content": "USUNOVALO umndeni wowesifazane wasePhase 4, eMbali, eMgungudlovu, osekuphele inyanga engabonakali emva kokuyovakashela uyise wengane oyiphoyisa.UNkk Zodwa Ngubo onguninakhulu kaNksz Tina Ngubo (35), uthe bathole ukuthi wahamba ngo-Agasti 16, eMayville, eyovakashela uyise wengane (14) oyiphoyisa esiShayamthetho eMgungundlovu.“Bekungu-Agasti 20, sithola ucingo kuzakwabo wasemsebenzini, ebuza ukuthi akekho yini ekhaya njengoba sekunezinsuku engezi emsebenzini. Sivele sathuka ngoba besazi ukuthi usemsebenzini. Yilapho agcine esesitshela khona ukuthi wayehambe ebizwe nguyise wengane,” kusho uNkk Ngubo.Uthe lona wesifazane wabatshela ukuthi ucingo lukayise wengane lwangena phambi kwakhe, waze wathi uNksz Ngubo akayiboleke imali yokuza, uzomnika uma esefikile.Eqhubeka nokulandisa uNkk Ngubo, uthe isihlobo simshayele ucingo uyise wengane, simbuza ukuthi uNksz Ngubo uphelelephi njengoba kuvela ukuthi unyamalele kade evakashele yena.Uthe uyise wengane wathi umgcine ngo-Agasti 19, emphelezela eyogibela, ebuyela eThekwini.Uqhube wathi waphinde wamshayela naye (uNkk Ngubo) uyise wengane egcizelela into efanayo, wathembisa ukulandelela ukuthi uphelelephi, bese ephinde ebuyela kuNkk Ngubo, into agcina engasayenzi, eseziba nezingcingo zabo.“Ngigcine ngiya khona esiShayamthetho, ngiyombuza ukuthi uzizibelani izingcingo zami? Ngifike engekho, ngakhulunyiswa nomphathi wakhe, othe uma emshayela ucingo wakhuluma inkulumo eshayisanayo,” kusho uNkk Ngubo.Uthe waqale wathi uNksz Ngubo wamshiya esangweni lasesiteshini samaphoyisa ePlessislaer, ukuyovula icala lokulahlekelwa umakhalekhukhwini.Wathi kuthe uma umphathi wakhe esethi uzonikela ePleassislaer, ayocela bamvulele amakhamera angalolo suku, kubonakale ukuthi wamshiya khona ngempela yini, washintsha wathi wamgodukisa wamyisa ePhase 4.UNkk Ngubo uthe ugcine eya ePlessislaer ngoSepthemba 10, ukuyobika ukuthi uNksz Ngubo udukile.“Ngikhathazekile ngale ngane njengoba sekuphele isikhathi eside kangaka ingatholakali. Ngifisa liphenywe iphoyisa ngokuduka kwayo. Akungeni ngisho ukudla uma ngicabanga ukuthi lokhu sekungiphinda isibili esikhathini esifishane,” kubeka uNkk Ngubo.Echaza ngesigameko saphambilini, uthe ngoJulayi 28 ubengcwaba omunye umzukulu wakhe, uMnuz Mlondi Ngubo (23), owagcina ukubonwa ngoJanuwari 1.Uthe kuleso sigameko wathola ucingo lukamakhelwane wakhe emakhaya eMpendle, ethi nangu uNgubo engena ngendlovu iyangena kwakhe.Uthe wamtshela ukuthi mhlawumbe uphuzile njengoba kwakukade kuhlukaniswa unyaka, wathi uma ebahlupha, abambizele amaphoyisa, bambophise.“Kwadlula amahora ambalwa, waphinde washaya ucingo (umakhelwane), ethi akasekho esihlahleni akade emkhuleke kuso (uNgubo), wathi usola ukuthi uqaqwe abangani bakhe, bahamba naye,” kusho uNkk Ngubo.Uveze ukuthi nalolo daba walubika emaphoyiseni kodwa wangabuthola ubulungiswa.Udalule ukuthi okwagcina kwenzeka ukuthi ashayelwe ucingo ngamaphoyisa aseBulwer ngoJuni, emtshela ukuthi athola amathambo omuntu owagqitshwa, akeze azofanisa.“Noma kwase kungamathambo kodwa yayisabonakala kancane i-trunk yakhe esiyaziyo, esihlakaleni kusekhona izihlilingi ayehlale ezifakile, emazinyweni kukhona elihlephuke njengelakhe ngaphambili,” kulandisa yena.Uthe imiphumela yolibofuzo eyenziwa yaqinisekisa ukuthi wuye uNgubo.“Ngalokhu okwenzeka manje, ngilimala isibili, esilondeni esingakapholi ngoba nakuMlondi, ngangilokhu ngihlalele ethembeni lokuthi ingane iyangena, kanti ngizoyithola isingamathambo,” kusho uNkk Ngubo.Amaphoyisa abengakayiphenduli imibuzo athunyelwe yona ngodaba lokuduka kukaNksz Ngubo. "
    },
    {
        "content": "AWUSABUTHI quthu ubuthongo umndeni wowesifazane waseMbumbulu, onyamalele okuthiwa ugcine ukubonwa endaweni yobumnandi i-London, Kwa-L, KwaMashu, lapho bekunentundabebhekene yephathi ngoMgqibelo.UNksz Amile Khambule kuthiwa uhambe kubo ngawo uMgqibelo, engumuntu oya ebanganini bakhe ayesebenza nabo eVerulam.Ngokusho kukagogo kaNksz Khambule, uNkk Patience Khambule, ehamba wathi uzobuya ngeSonto, nokugcine kungenzekanga.Uthe baqale ukukhathazeka ntambama ngeSonto bebona engaqhamuki, nasocingweni engatholakali.“Sivuke ngoMsombuluko, saphinde samzama kodwa lutho ukumthola,” kusho uNkk Khambule, othe bagcine beya emaphoyiseni ngoLwesibili, ukuyobika umuntu odukile.Uthe baphinde baluzama ucingo lwakhe, lwabanjwa umfana waseWoodlands othe ungumngani kaNksz Khambule.“Usitshele ukuthi u-Amile wamgcina ngoMgqibelo, eLondon. Uthe yilapho amnika khona iselula yakhe ukuthi amphathele yona, wagcina egoduka nayo, esemcinga engasamtholi,” kusho uNkk Khambule.Uthe okwenza bashawe uvalo ngokunyamalala kwakhe ukuthi wahamba engaphethe ngisho nezingubo zokushintsha, okukhombisa ukuthi wayengumuntu ozobuya ngakusasa.Uphinde wathi okunye okwenza basole ukuthi kukhona okungenzeka ukuthi kumehlele, ukuthi ungumuntu ozihloniphayo izinsuku zesikole njengoba enza unyaka wokuqala e-Berea Tech.“Yena uvamile ukuzihambela nabangani bakhe ngezimpelasonto kodwa uyaqinisekisa ukuthi ngeSonto uyabuya ngoba usuke azi ukuthi ngoMsombuluko kumele aye esikoleni,” kusho yena.Isolezwe libuye lathola nezikhalo ngeLondon, izakhamizi eziyakhele, zithi ziyafa umsindo futhi kuphazamiseka nokuhamba kwezimoto emigwaqweni eyakhele.Kuthintwa umnikazi weLondon, uMnuz Xolani Mabanga, uthe uNksz Khambule ungomunye wabesifazane abathathu okusabalale ezinkundleni zokuxhumana ukuthi badukile.Nokho uthe kuthe sekulandelelwa kahle, kwatholakala ukuthi usekhona kule ndawo yobumnandi nabangani.Ugcine ethi uzokwenza imizamo yokuthi aye endaweni yobumnandi, amthathe uNksz Khambule amgodukise ngenkani.Ephendula ngomsindo nokuphazamiseka  kokuhamba kwezimoto, uthe ngaphambi komcimbi, ubize umhlangano nezakhamuzi ezakhele indawo, ebika ukuthi kuzoba nomcimbi onesasasa, wabuza ukuthi zikhona yini izikhalazo ezikhona, umphakathi wathi cha.“Kunokuthi bakhalaze, bathe bacela ukuthi bavunyelwe ukuthi bazidayisele ngaphandle kwendawo, bazenzele imadlana, savumelana. Abathi kunezikhalazo, ngikholwa ukuthi abantu nje abadlala umona, ngokubona ukuthi indawo ibe nomcimbi oyimpumelelo, ongabanga nazo izigigaba,” kusho uMabanga.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseMbumbulu avule idokodo lokulahleka komuntu.Uthe noma ngubani ongaba nolwazi angathinta amaphoyisa aseMbumbulu, noma ashayele inombolo yamaphoyisa yamahhala ethi 08600 10111."
    },
    {
        "content": "UKHATHAZEKILE umndeni wowesifazane waseBhobhoyi, ePort Shepstone osekuphele amasonto amathathu kungaziwa ukuthi ukuphi ekubeni enengane enonyaka.UNksz Sithembile Ngesi (30) kuthiwa ubehlala ehostela KwaMashu, esebenza emtholampilo eGoodwins KwaMashu kwa-E. Udadewabo uNksz Sithabile Mkhungo, uthe bathole ukuthi abamjwayele ehostela bathi bamgcina ekuseni eya emsebenzini kanti emsebenzini bathi wafika, wasebenza njengenjwayelo, waphuma ntambama, engumuntu ogodukayo.“Sithole ukuthi kwaqhubeka izinsuku engafiki emsebenzini, asebenza nabo baze bagcina befonela uyise wengane yakhe, bebuza ukuthi ukuphi ngoMeyi 9,” kusho uNksz Mkhungo.Uqhube wathi uyise wengane wabe esebazekela udaba, basukuma lapho banikela KwaMashu.Uthe kwathi emva kokulandiswa ngokwenzekile emsebenzini wakhe, banikela emaphoyiseni beyobika ukuthi unyamalele.Uthe bamzame kaningi ocingweni lwakhe kodwa lulokhu luvalwe njalo.“Mina ngake ngamfonela nangazo lezo zinsuku agcine ukubonwa ngazo, ngithi ngiyambheka nje ukuthi uyaphila yini njengenjwayelo kodwa lwangangena. Angizange nginake ngazitshela ukuthi mhlawumbe uhlushwa ucingo,” kusho uNksz Mkhungo.Uqhube wathi ukunyamalala kwakhe kuyabakhathaza ngoba unezingane ezincane.“Enye inonyaka, enye ineminyaka eyisikhombisa. Azihlali naye kodwa akuze kungaphela isikhathi eside kangaka engazibhekanga,” kusho uNksz Mkhungo.Uphethe ngelithi uNksz Ngesi akasiye umuntu ovele anyamalale nje angaxhumani nomndeni, ngakho kuyabakhathaza okwenzekayo.Okhulumela amaphoyisa KwaZulu-Natal uConstable Thenjiswa Ngcobo, uthe kuvulwe idokodo lokunyamalala komuntu esiteshini samaphoyisa KwaMashu."
    },
    {
        "content": "AMALUNGU omkhandlu wezifundazwe ePhalamende afuna incazelo ephelele kwiMeya yeTheku ukuthi yini ebambe ukusebenza kohlelo lwamabhasi iGo! Durban elinesabelo sika-R9 billion okwakumele luqale ukusebenza ngo-2016?Lokhu kuvezwe uMnuz Mzamo Billy, onguSotswebhu wamalungu eNational Council of Provinces (NCOP) aqhamuka KwaZulu-Natal.Uthe bayile ukuyohlola la mabhasi ngoLwesithathu, amile awasebenzi.\"UMasipala weTheku nabantu bamatekisi abavumelani ngokusebenza kweGo! Durban. Ziyabola izinto ezibekwe lapha nemigwaqo eyakhiwe ngenxa yokuthi umasipala uyahluleka ukuvumelana nabamatekisi,\" kusho uBilly.Uqhube ngokuthi beyi-NCOP ngeke bahlale basonge izandla babukele izinto ngendlela ezenzeka ngayo, bazofuna umbiko ophelele kwiMeya, uMnuz Cyril Xaba.Uveze ukuthi imeya izibophezelile ukuthi izohlanganisa izinhlaka ezahlukene, baqhamuke nesu lokuyilungisa into yokungaboni ngaso linye.\"Amabhasi eGo! Durban azolekelela abantu abahluphekayo futhi abadinga ezokuthutha eziqondile. Abantu baKwaMashu, eClermont nakoNew Germany bayawadinga la mabhasi,\" kuchaza uBilly.Kuleli sonto, amalungu eNCOP abehambele izifundazwe eyobheka angase alekelele ngakho.Bathole ukuthi kunemisebenzi engaqhubeki ephelelwe yimali, ishiywe dengwane, kayiqediwe, eminye imiswe abafuna ngodli u-30% wemali.Leli thimba liye naseHammarsdale liyohlola isikhungo esihlanza inyubathi okuthiwa kumisiwe ukwakhiwa kwayo.\"Kunemibiko ethi kumile ukwakhiwa kwayo ngenxa yokuthi kunabantu abaphazamisayo. Kuthiwa usonkontileka akanawo amandla okwenza lowa msebenzi,\" kusho uBilly.Kudlulelwe nasesikoleni iMenzi High eMlaza, lapho bekunemibiko ethi  kumisiwe ama-construction mafia ukwakhiwa kwesikole.Uthe beyi-NCOP ngeke bavumele izimo lapho abantu abafuna ibhizinisi babeke izimfuno zabi phambili kunekusasa labafundi balesi sikole esikhiqiza o-100% bemiphumela ka-matric minyaka yonke.Lwaqala ngoJuni 2022, uhlelo lokunweba lesi sikole ngamakilasi awu-13 nezinye izinto ngesabelo sika-R37 million.Bekumele luphothulwe ngoDisemba 2024, lolu hlelo kodwa sekuzoba uMashi 2025, okuyinto ekhalisa i-NCOP nomphathiswa wemiSebenzi yoMphakathi eKZN, uMnuz Martin Meyer, abathe kuzokwanda izindleko.Unobhala wenhlangano yabhizinisi abamnyama i-Black Business Federation, UMnuz Wonder Jaca, ukhale ngabamisa imisebenzi wathi bonela nabo."
    },
    {
        "content": "SABELO NSELEKUCACELE noma wubani eSishayamthetho saKwaZulu-Natal ngoLwesihlanu ukuthi zibe nzulu izingxoxo nokuvumelana kube okusezingeni eliphezulu phakathi kwamaqembu abeyinkukhu nempaka ngesikhathi kuqhubeka imikhankaso yokhetho.I–ANC, DA ne-IFP bebeyimbumba. Bekuthi uma bephakamisa igama lozokhethwa, owe-ANC aphakanyiswe oweDA, oweDA aphakanyiswe owe-IFP okuyinto ebicacisa ukuthi kuxoxwe ngempela kwavunyelwana ngobekumele kwenzeke izolo kukhethwa usomlomo, iphini lakhe nondunankulu wakulesi sifundazwe okugcine kube wuMnuz Thami Ntuli. I-MK izithole isikhishwa inyumbazane njengoba la maqembu amathathu evote ngokubambisana ekhetha kulezi zikhundla ezintathu. Abaholi be-IFP, ANC, DA, uMnuz Thami Ntuli, uNksz Nontembeko Boyce, noNksz Mmabatho Tembe baqokelwe ezikhundleni ebezibangwa, bahlula amalungu eMK abengenele umjaho wezikhundla.IMK iyona eyathola amavoti amaningi KwaZulu-Natal, yathola izihlalo ezingu-37 kwezingu-80.I-EFF kuphela enezihlalo ezimbili, evote neMK.Imbumba ye-IFP, ANC, DA neNFP inezihlalo ezingu-41.Le mbumba ikhombise ubumbano ngesikhathi kukhethwa yize ibikade ihlakanhlaka ngesikhathi kukhankaselwa ukhetho.Ngesikhathi kukhankaselwa ukhetho, kwaba neziwombe eziningi lapho amalungu alezi zinhlangano ayejikijelana khona ngamazwi ayiziswana.Abanye babefungile ukuthi ngeke basebenzisane nangeshobolo ngesikhathi besakhankasela ukhetho.NgoLwesihlanu abaholi bala maqembu bebebonakala bexoxa, benza amancoko kuqhuma uhleko.Ubumbano lugqame kakhulu ngesikhathi kuphakanyiswa amagama abazongenela umbango wezikhundla.Igama likaNtuli, oqokelwe kwesikandunankulu, liphakanyiswe yilungu le-ANC, uNksz Nomagugu Simelane.Igama likaNksz Boyce, oqokelwe kwesikasomlomo, liphakanyiswe yilungu le-IFP, uMnuz Mntomuhle Khawula.ElikaNksz Tembe, oqokelwe kwesephini likasomlomo, liphakamiswe yilungu le-ANC, uMnuz Sipho Hlomuka.AbeMK bebengazibekile phansi njengoba bephakamise amagama kuzo zonke izikhundla ebezibangwa.Onke amalungu ayo, Inkosi Phathisizwe Chiliza, uMnuz Mervyn Dirks, noNksz Ishan Barciela, akhale ngaphansi.INhloko yamaJaji KwaZulu-Natal, uJaji Thoba Portia Poyo-Dlwati, ebelihlalise umhlangano, lithwale kanzima njengoba amalungu eMK nawe-EFF ebelokhu ekhalaza ngohlelo obelulandelwa ngesikhathi kuvotwa.Bekuvotwa ngokuyimfihlo.Amalungu eMK nawe-EFF akhale ngokuthi kukhona abebeveza ukuthi bavote kanjani. Bathe ukhetho belungakhululekile, bafuna ukuthi kuqalwe phansi ukuvotwa.Bakhalaza nangabezindaba abebeqopha, nokuphethe ngokuthi bayalelwe ukuba bayeke ukuqopha.Kuke kwaba nezikhawu lapho bekubukeka sengathi amalungu eMK nawe-EFF afuna ukuwunyomfa umhlangano.IJaji Poyo-Dlwati lize lakhumbuza la malungu ukuthi linamandla okukhipha abahluphayo.Ngaphandle kwesiShayamthetho amalungu eMK nawe-IFP abekikilizana ngezingoma.Ekhuluma okokuqala njengoNdunankulu waKwaZulu-Natal, uNtuli ubonge ukubambisana okube khona emaqenjini kodwa wathi okwamanje akafuni ukugeqa amagula ngakuphethe esandleni."
    },
    {
        "content": "KUSOLWA iphara ngokungqongqisa umuzi wakubo KwaShobashobane, eZinqoleni, linengwa ukuthi unina walo ulinikeze imali “eshodayo” yokuyothenga iwunga.Kubikwa ukuthi isigameko senzekele ngoLwesibili ngamadina, kanti umsolwa usagcwele amathafa.Kubikwa ukuthi umsolwa oyiphara ufune imali yokubhema kunina obe esemnikeza uR60 wathi enye useyisebenzise ethenga igilosa.Kuthiwa uvele wadinwa wathi ayenele imali anikezwe yona. Kuvela ukuthi unina, ube eseya emzini wakwamakhelwane eyofuna okuthile, undodana wasala washisa.Isibonda somphakathi futhi esisekomitini elibhekele inhlalo nokuphepha kwawo, uMnuz Ronnie Khomo, sithe umsolwa usale yedwa kubo wahlunga izimpahla, ezinye wazibeka emnyango.“Ube esengqongqisa konke ebekade kusele endlini okubalwa imibhede nefenisha. Unina kamgilwa nezingane zakhe ezimbili basele nabebekugqokile, sebehamba behlala komakhelwane,” kuchaza uKhomo.Udalule ukuthi bewumpakathi bakhathazekile yingakho bephume inqina bathungatha umsolwa ukuze bamnikezele emaphoyiseni ambophe. Umsolwa usagcwele amathafa.“Okuphatha kabuhlungu umphakathi, utshelwe ngelinye ilungu lalo mndeni ukuthi indodana yakhe iyamhlukumeza unina ona-52, ihlale imphoqa ukuthi ayinikeze imali ukuze ibheme. Sibikelwe ukuthi undodana useke wamklinya wacishe wambulala efuna ngodli imali yokuthenga izidakamizwa,” kusho uKhomo.UKhomo ubalule nokuthi umlilo ucishwe wumphakathi kwazise izicishamlilo azibizile ebezisuka ePort Shepstone, zibatshele ukuthi indawo yimbi, akufinyeleleki kulo muzi ngoba awukho umgwaqo oya khona.“Umlilo eZinqoleni usha zonke izinsuku kodwa asinaso isakhiwo sezicishamlilo esiseduzane. Kade sacela ukuthi sisondezelwe lesi sikhungo eduzane,” kubalisa uKhomo.Ikhansela lendawo, uMnuz Dennis Nyawose, lisiqinisekisile isigameko lathi okwamanje usawuzamele izipontshi nezimpahla zokulala lo mndeni.Liqhube lathi lithole umbiko obuthi umsolwa ubalekele ezihlotsheni KwaMachi, nakhona wabulala ithelevishini, wase ebizelwa amaphoyisa.  Ikhansela livumile ukuthi abezicishamlilo bafikile, nalo belikhona nalo kodwa abakwazanga ukungena bezocisha umuzi oshile ngoba awukho umgwaqo."
    },
    {
        "content": "IMINDENI yabesifazane ababili ababulawa ngesihluku ngenyanga edlule, basola imizamo yokubambezela icala kwabasolwa, kungacaci ngommeli omele omunye wabo eNkantolo yeMantshi yaseThekwini.Umsolwa wokuqala uMnuz Lungani Mthethwa (38) nowesibili, uMnuz Sandile Chili (44) bekulindeleke ukuthi bafake isicelo sebheyili ngecala lokudubula babulale uNksz Anele Mbokazi (29) nomngani wakhe uNksz Zizipho Gabisa (30).Laba besifazane batholwa bebulewe emgwaqweni waseKenville eThekwini, ngo-Agasti 25. Ngakusasa amaphoyisa abopha abasolwa eSouth Beach emva kokulandelwa komkhondo kusetshenziswa iselula kaNksz Mbokazi.Ngesikhathi bevela izolo enkantolo ebigcwele phama imindeni yabathintekayo nomphakathi, imantshi uMnuz Scelo, Zuma izwakalise ukungenami ngabameli bakaMthethwa.Lokhu kwenzeke ngesikhathi ummeli uNksz Sibongile Khanyile, othe uthunywe uMnuz Nyameka Jondwana ukuthi azomela ikhasimende lakhe uMthethwa.UNksz Khanyile uveze ukuthi abakulungele ukuthi kuqhutshekwe nesicelo sebheyili njengoba bezinikwe ngoSepthemba 9, izitatimende ababezicele ngesikhathi abasolwa begcina ukuvela.UZuma uthe yize esho kanje uNksz Khanyile kodwa ubona ukungahleleki kubameli balo msolwa, wexwayisa ngokuthi selihlehla okokugcina icala ngenxa yabo.Ummeli kaChili, uMnuz B Ngcongo, yena uveze ukuthi ukulungele ukuqala isicelo sebheyili, kodwa uZuma wathi icala alihlehlele u-Okthoba 7, ukuze abasolwa basifake kanyekanye isicelo sebheyili.UMnuz Mvuselelo Magwaza okhulumela umndeni kaNksz Mbokazi, uthe lena indlela yokuqhamuka namaqhinga ngecala.“Njengoba kudideke inkantolo nathi sididekile. Kuyasixaka ukuthi okwani lokhu kubambezela okungaka okulethwa uhlangothi lwabo (abasolwa),” kusho uMagwaza, othe banethemba lokuthi umthetho uzothatha indawo yawo.Udadewabo kaNksz Gabisa, uNksz Thobile Gabisa, uthe ngokubona kwabo, abasolwa bazama ukubaxukuza umqondo beyimindeni yabagilwa.“Mhlawumbe bacabanga ukuthi sizophosa ithawula kanti cha ngoba sifuna ubulungiswa ngezingane ezibulawe zincane, zisanekusasa eliqhakazile,” kusho uNksz Gabisa.Uthe kwabanenga ukuzwa ukuthi abasolwa bahlela ukuliphika icala.“Ungaliphika kanjani icala bonke ubufakazi bukhomba kuwena? Laba bantu babenenhloso yokubulala ngakho ke abagwetshwe,” kusho uNksz Gabisa.Iphini likaSihlalo we-ANCWL eThekwini, uNksz Gugu Sibiya, lithe bayazibophezela ekutheni bazoyeseka imindeni yabagilwa njengoba bengahambisani nokubulawa kwabesifazane nezingane.“Bababulele ngesihluku, badala ukuthi izingane zabo zikhule zingenabo onina. Umthetho awuthathe indawo yawo. Abantwana abasazi ukuthi uma behamba emakhaya bazobuya yini,” kusho uNksz Sibiya.Bekukhona nabenhlangano i-LifeLine, nabo bezokweseka imindeni.Isolezwe  lithole ukuthi uMthethwa ungowokudabuka eKukhanyeni, eNdwedwe.UMthethwa ungene enkantolo eshaye ihembe likanokusho elinombala omnyama nosagolide nebhulukwe lejini nezicathulo zikanokusho. Ubehlala ahlale ahlanganise izandla ebusweni samuntu othandazayo.UChili yena ubefake ijakhethi elinombala omnyama nobomvu egcina emadolweni, ibhulukwe elimnyama, isikibha esibomvu namateki akhathele.Ngaphandle kwenkantolo bekubhikisha umphakathi obufike ngenqwaba yamatekisi ukuzokweseka imindeni yabagilwa."
    },
    {
        "content": "KUGQAME ubumbano kubaphathiswa baKwaZulu-Natal abake bajamelana phambi kweSilo uMisuzulu Sinqobile kaZwelithini noMengameli Cyril Ramaphosa.Undunankulu kaZulu ophathiswe uMnyango wokuBusa ngokuBambisana neziNdaba zoMdabu, uMnuz Thulasizwe Buthelezi, noMphathiswa wezokuThutha, uMnuz Siboniso Duma, bakhombise ubumbano ngesikhathi kugujwa uMkhosi weLembe.UButhelezi noDuma baba nesiwombe esibi ngasekuqaleni kwalo nyaka ngesikhathi kunomcimbi wokukhumbula iSilo uDinuzulu kaCetshwayo.Kulowo mcimbi owawukwaCeza, uDuma wayabula kabuhlungu umbhobho ngesikhathi uButhelezi ethula inkulumo.Emva komcimbi uButhelezi noDuma baphenduka inkukhu nempaka.Kepha eMkhosini weLembe konke bekukuhle kulaba baholi.Ubumbano lwabo lugqame kakhulu ngesikhathi uButhelezi encoma uDuma phambi kwezinkumbi ebezithamele umkhosi obungoLwesibili.Ngesikhathi uButhelezi ethula iSilo, uncome umsebenzi owenziwe uDuma ukwelekelela abantu abebebhajwe emgwaqweni njengoba belikhithikile ngempelasonto.Laba baholi baqhamuka emaqenjini ezepolitiki ehlukene, uButhelezi uyilungu lesigungu esiphezulu kwi-IFP, uDuma  uwusihlalo we-ANC KwaZulu-Natal.Baqale ukubuyisana emva kokubambisana kwamaqembu abo kuhulumeni wokubambisana ophethe isifundazwe. Bake baba nomhlangano  wokuthelelana amanzi.Nakuba sekunesikhathi bathelelana amanzi, uDuma ubesanyamanambana emabuthweni abefuna ukuthi ashweleze eSilweni.Ngesikhathi kunomcimbi wokuvulwa kwesiShayamthetho saKwaZulu-Natal, amabutho acula ingoma egadla kuDuma.Muva nje uDuma usanda kushweleza eSilweni. Ekhuluma eMkhosini weLembe, uDuma uthe konke sekuhamba kahle.UDuma uthe uze washutha isithombe esihle nomholi wamabutho owayehamba phambili ecula iculo elimgadlayo ngesikhathi kuvulwa isiShayamthetho, uMntwana uNkinobho Zulu.Obambe njengondunankulu waKwaZulu-Natal, uNkk Thembeni kaMadlopha-Mthethwa, uthe basebenzisana kahle kuhulumeni wokubambisana.UKaMadlopha-Mthethwa uthe abakhohlwe abacabanga ukuthi uzohlakazeka uhulumeni ophethe isifundazwe.UKaMadlopha-Mthethwa uthe ukwakhiwa kukahulumeni wokubambisana kuyafana nokwenziwa iSilo uShaka kaSenzangakhona ngesikhathi sibumba isizwe samaZulu.“ILembe labumba isizwe esihlonishwayo nesisatshwayo ngokuhlanganisa amakhosi ahlukene. Ungafunga ukuthi iLembe lalazi ukuthi ngelinye ilanga esifundazweni salo kuyoba nohulumeni wokubambisana, inhlosongqangi yawo, Silo Samabandla, ngukubumbana nokuhloniphana ukuze silethe intuthuko kubantu bonke beSilo.“Nokho bakhona Hlanga Lomhlabathi abaphuma eceleni njengojosaka – abafunga bagomele ukuthi lo hulumeni wokubambisana uzoshabalala okwelanga libona amazolo. Njengokuyalela kwakho Silo Samabandla, siyabezwa kodwa asibalaleli.” "
    },
    {
        "content": "KUPHAZAMISEKE ukuhamba kwezimoto, abantu bangakwazi ukufinyelela ezindaweni abasebenzela kuzo nasezikoleni, ngenxa yokuvalwa kwemigwaqo engenela edolobheni, ePort Shepsone, nasezindaweni ezisondelene nalo, okukholakala ukuthi kwenziwe ngosomatekisi abakhala ngokushaqwa kwezimoto zabo ngamaphoyisa afuna izimvume.Lesi siteleka singenele osukwini lwesibili izolo njengoba siqale ngoMsombuluko. Abebevale umgwaqo kuthiwa bebededela kuphela abama-ambulensi nabezimoto zezimo eziphuthumayo, kanti iningi labafundi, othisha, abasebenzi namalungu omphakathi basale dengwane.Iningi labantu abathinte Isolezwe abangathandanga ukudalulwa lithe lisondelene nabemboni yamatekisi, liveze ukuthi ukushuba kakhulu kwesimo izolo, kubhebhethikiswe ukungafiki koMphathiswa woMnyango wezokuThutha nokuHlaliswa KwaBantu uMnuz Siboniso Duma, obekulindeleke ukuthi ahlangane  nosomatekisi enkundleni yezemidlalo eMarburg ngoMsombuluko, kodwa okuthiwa ugcine engafikanga.“Kubukeka sengathi uDuma akayisukumelanga le nto isaqala njengoba isisiphazamisa sonke. NgoMsombuluko bekungcono ngoba izimoto ezincane bezingavinjwa bekungamatekisi namabhasi kuphela angahambi, kodwa namhlanje (izolo) kuvinjwa yonke into ngaphandle kwabama- ambulensi.  Nami bekumele ngivuke ngiye emsebenzini, kodwa ngigcine sengizilalela ngoba akukho engizokwenza akuphumi lutho nje.”USihlalo wenhlangano yosomatekisi i-South African National Taxi Council esifundeni Ugu, uMnuz Lethu Maphumulo, uthe abakhala ngakho ukushaqwa kwezimoto zabo ngamaphoyisa kaShanela ngenxa yezimvume.“Iphutha lingakubo, abasiniki izimvume zethu. Izimoto zethu ziboshiwe, sigcina sesingena ezikweletini ngoba siyazikhokhela. Kwesinye isikhathi zigcina sezidliwa lapho sizithenga khona, kungcole izithupha zethu ngoba kuthiwa siboshelwa izimvume.  Sifuna umnyango udedele izimoto zethu ukuze sisebenzea,” usho kanje.Uxolisile kubagibeli abazithola sebengondingasithebeni, wathi abaqondile ukubahlukumeza kodwa bazama ukulwela amalungelo abo ukuze bamelane nempilo.Ngesikhathi sokushicilela, umnyango ukhiphe isitatimende sokuthi uzohlangana nobuholi beSantaco esifundeni Ugu, khona izolo ntambama."
    },
    {
        "content": "UMPHAKATHI wasoGunjini, eNdwedwe, uthandazele ibhuloho osekuphele iminyaka lingapheli, ufisa umsebenzi wokulakha usheshe njengoba sekuzoqala imvula yasehlobo.Ibhuloho elibizwa nge-P713 lisoGunjini, eNdwedwe, kanti uma seliqediwe lizohlanganisa umgwaqo osuka esiteshini samaphoyisa eNdwedwe udlule esibhedlela oSindisweni, uze uyongena eVerulam.Ngempelasonto, kube nenkonzo yokukhulekela asebashona ngenxa yezingozi nezimpi ezenzeka eduze kwaleli bhuloho. Kubuye kwakhulekelwa nokuthi inkontileka ekhona - kulokhu - iwuqede umsebenzi njengoba eyasekuqaleni yashiya ingaliqedanga.Ngokusho kukaMshumayeli uBhekizitha Phewa wethempeli lamaNazaretha iSinothando, ibhuloho kwakufanele lilunge ngo-1987, kodwa akwenzekanga lokho.Uveze ukuthi kwakhiwa ibhuloho lesikhashana nalo elagcina lihambe nezikhukhula kwaze kwamuka nabantu.Uthe ngokwesibonakaliso sikaMnuz Hlala Mkhize, kufanele kube nomsebenzi wokuhlambulula amanzi ngoba abantu abamuka ebhulohweni lesikhashana bagcina bengene emfuleni uMdloti.UMnuz Zibonele Ngcobo weNdwedwe Development Committee uthe sekuphele iminyaka engaphezu kuka-20 lakhiwa ibhuloho (ebekungelesikhashana).Uveze ukuthi inkampani yokugcina iqale umsebenzi kodwa yangawuqeda ikhala ngokuthi kuphele imali.Uthe lena esikhona ifike emuva kokungenelela kukaMnuz Sihle Zikalala, owaqala ukuyithungatha ngesikhathi esewundunankulu waKwaZulu-Natal.“Ukungabibikho kwebhuloho kuyawuphazamisa umphakathi ngoba amatekisi awasahambi ngapha. Asisakwazi ukuthola amatekisi ayosishiya esibhedlela, sekufanele silibashe ngonyawo. Siyafisa ukuthi umsebenzi wokulakha usheshe njengoba kusazoza nemvula,” kuchaza uNgcobo.Uthe bahlela enye inkonzo ezohlanganisa nemindeni yabashonelwa nezihlobo, abafisa ukuthi uMnyango wezokuThutha nezinye izinhlaka, zibe yingxenye yayo. "
    },
    {
        "content": "BADIDEKILE abazali bezingane ezifunda eSizakahle High, eMnambithi, okuvele ukuthi sekuphele izinsuku othisha bengangeni emakilasini ukufundisa.Abazali kulesi sikole abavuke banikela esikoleni izolo, ngenhloso  yokuzwa ngokuqhubekayo emva kokuthi izingane zabo kuthiwa bezilokhu zifika zibika ukuthi azifundi. Kuthiwa asicaci isizathu kahle ukuthi kungani  benquma ukungangeni emakilasini, bafundise.Umzali oyilungu lesigungu esengamele isikole ocele ukungadululwa, uthe akukho okuqondile ukukhulunywayo okwenza ukuthi othisha bangafundisi.“Sifikile esikoleni, othisha abafunanga ukukhuluma nathi.  Emhlanganweni wesigungu esilawula isikole esibenawo ngoMsombuluko, uthishomkhulu uveze ukuthi othisha bathi abafundisi ngoba kufe imishini yokufothokhopha, okuyinto engingaboni ukuthi iyiqiniso ngoba ezinye izinsiza kufundisa njengoshoki nokunye kukhona,” usho kanje.Uthe emva komhlangano ongabanga yimpumelelo njengoba abazali bengahlangananga nomhloli njengoba bekulindelekile, banqume ukuthi ngeke bazidedele izingane zabo ziye esikoleni kuze kube uMnyango wezeMfundo esiFundazweni uyangenelela ukuxazulula le nkinga.Omnye umzali, uthe lesi sinqumo basithathiswe wukuthi ziningi izindleko abangena kuzona ukuqinisekisa ukuthi abafundi baya esikoleni njengoba abanye begibela.Uthe ukubahambisela ukuthi bayohlala bengafundiswa kungaba ukuchitha imali kungenasidingo.“Sikhathazekile ngekusasa lezingane zethu, kodwa akukho mina engingakwenza kuphela ukuthi ngingabavumeli baye esikoleni ukugwema izinto eziningi ngoba izingane uma zingafundi, ziyohlala esikoleni usuku lonke, zingagcina sezenza izinto ezingafanele,” kusho umzali.Okhulumela umnyango uMnuz Muzi Mahlambi, uqinisekisile ukuthi bawutholile umbiko ngalolu daba basawubheka.Kuze kwashaya isikhathi sokushicilela engakabuyeli entathelini ukucacisa ngokuphazamisa ukufunda kulesi sikole."
    },
    {
        "content": "UMPHAKATHi waseNtuzuma A, eLindelani, kubalwa nothisha besikole, nabazali bezingane ezifunda ePhikiswayo Primary, basale bephithene amakhanda emva kyokugasela kwabalisa ababili abangaziwa kulesi sikole, badubula kwafa omunye wothisha, kubuka izingane zesikole ngoMsombuluko ekuseni.Elinye ilungu lomphakathi wakule ndawo elidayisa eduze kothango olubiyele isikole, elidalule ukuthi lizibonele mathupha ingxenye yesigameko, lithe belidayisa njengasemihleni ngesikhathi lizwa ukuqhuma kwesibhamuLithe kuthe uma libheka ngalapho besiqhuma ngakhona, labona abalisa ababili bedubula kaningi uNksz Dudu Khumalo, obefundisa uGrade R kulesi sikole, afike kusona kulo nyaka.“Kuthe uma ngiphenduka ngabona abalisa ababili engingabazi bedubula uthisha eduze kwelinye lamahhovisi angaphakathi esikoleni, maqede bashaya bachitha, bemshiya elele phansi.“Ngishaqekile ngoba bengingayilindele into enjena. Ngaphambi kwesigameko, ngibabonile laba balisa bedlula eduze kwami, nokho ngangasola lutho ngoba kusuke kuphithizela vele ekuseni, abantu beya ezindaweni ezehlukene,” usho kanje.Ngesikhathi Isolezwe lizifa endaweni yesehlo bese kugcwele abantu ngaphandle kothango lwesikole, abanye bemi izicagogwana. Bakhona nabebengaphakathi emagcekeni esikole, bebabaza isihluku ngokwenzekile. Abanye bebeze balibeke ngembaba elokhu bayokukhohlwa befile abakubonile. Abanye bebebalisa ngokuphepha kwezingane zabo ezifunda kuso lesi sikole. UThishanhloko wesikole, uMnuz Mthokozisi Mchunu, uthe kubashiye bephithene amakhanda ukubulawa ngesihluku esinje kukazakwabo, athe ubezikhandla kakhulu emsebenzini.Uthe ngenkathi kwenzeka isigameko yena ubengekho emagcekeni esikole, ekwesinye sezikhungo eyoba yingxenye yomncintiswano wezingane wokuphimisa amagama.“Ngibuye ngishesha emva kokuzwa ngesigameko. Siphatheke kabi kakhulu ngokwehlele uzakwethu, futhi kube buhlungu ukumbona esephangalele emagcekeni esikole,” kusho yena.Uthe ngokwazi kwabo, uNksz Khumalo okuthiwa ubehlala eRiverhorse Valley, ubengenazitha futhi ubengakaze abatshele lutho olubi obelungase luholele esigamekweni esinje.Ebuzwa ukuthi abenzi bobubi bangene kanjani emagcekeni esikole, uMchunu uthe bahlale benza okusemandleni abo ukuqinisekisa ukuthi akungeni noma wubani esikoleni.“Sisola ukuthi abasolwa bathole intuba yokungena ngenkathi kuphithizela kakhulu ekuseni, kungena izingane ebezize esikoleni,” usho kanje.Eqhuba, uveze nokuthi izolo izingane bazigodukisile ukuze ziyophepha emakhaya, waqinisekisa ukuthi namhlanje uhlelo lokufunda luzoqhubeka yize kubuhlungu kunjalo ngokubehlele.“Sisovakashelwa ngabeluleka ngokwengqondo ukusiza ukuze kuqhubeke uhlelo lokufunda nokufundisa, futhi sibonge kakhulu kubazali ngokusukumela phezulu, basisiza ukuphephisa izingane zabo ngenkathi bezwa ngesigameko,”’ usho kanje.Kulesi sikole kuthiwa ukhona ogada esangweni oqashwe nguMnyango wezeMfundo. Usihlalo wesigungu esilawula isikole, uMnuz Trevor Mbazo, naye ukhale kakhulu ngokubehlele okubashiye bephithene amakhanda.Isolezwe lizamile ukukhuluma nabomndeni kamufi, okuvela ukuthi bahlala KwaMakhutha, kepha bala aphetha ukukhuluma nabezindaba. Okhulumela uMnyango wezeMfundo esifundazweni, uMnuz Muzi Mahlambi ukhalisane nozakwabo, futhi wasigxeka isenzo sokubulawa kothisha emagcekeni esikole. Unxuse umthetho ukuba usebenze ukuze kutholakale abenzi bobubi.Okhulumela amaphoyisa esifundazweni, uColonel Robert Netshiunda, uthe amaphoyisa aseNtuzuma aphenya icala lokubulala emuva kokubulawa kowesifazane oneminyaka ewu-46. "
    },
    {
        "content": "ABAZI bazophuma babhekephi abahlali abebenemijondolo ku-ward 63 eMalvern, eThekwini emuva kokuthi idiliziwe. Abahlali bakule ndawo baveza ukuthi kuqale ngo-Ephreli 5 nonyaka ukudilizwa kwemijondolo yabo futhi abachazelwa ukuthi kungani idilizwa. UMnuz Syanda Cebisa ongumhlali waseMalvern ekhuluma neSolezwe, uthe abazi ukuthi kwenzekani, bavele babona sebedilizelwa izindlu.“Uthi usemsebenzini uvele ubuye indlu yakho isiwisiwe. Akhona amakomiti asemphakathini asisizayo kodwa lokho kugcina sekungenzeki,” kusho uCebisa.Ulandise wathi bayihambelile iminyango yezezindlu kodwa nakhona babuya belambatha.“Uma siyobika khona eMnyangweni wezeZindlu noma ukuthola ulwazi ngale nkinga esibhekene nayo, sitshelwa ukuthi indawo esakhe kuyo ayikho emthethweni, singalindela noma yini. Okusididayo ukuthi uma besho kanje, yini bengasiwiseli sonke imijondolo yethu bese besibeka kwenye indawo hhayi ukuthi kukhethwe amabala. Ngineminyaka eyisikhombisa ngafika kule ndawo kodwa uthola ukuthi laba abanemijondolo emisha bona abadilizelwa.” Uveze ukuthi okubadidayo ukuthi kunepayipi lamanzi elifakwe ezinyangeni ezedlule kule ndawo kodwa manje sebeyadilizelwa.Uqhube wathi bacela iMeya yeTheku, uMxolisi Kaunda ukuthi alusukumele lolu daba.“Siyakhala ukuthi nakhu sihleli iminyaka sinamakhaya kodwa sithi siyabuya emisebenzini asisenakhaya. Isicelo sethu esisicela kubaba uKaunda ukuthi asikhulumele noMnyango wezeZindlu ukuthi bayiyeke lento ngoba siya okhethweni manje kodwa kuningi kuyonakala. Asazi sizovota sikuphi njengoba sixoshwa nje. Abaholi bethu abasiphethe abasicabangele kulesi simo esikusona,” eqhuba.Ikhansela laku-ward 63 uMnuz Chris Van Den Berg, uthe uzwile ngalo lolu daba futhi lokhu abahlali abakwenzayo kuwukuthatha umhlaba ngokungemthetho.“Inselelo esibhekene nayo ukuthi le mijondolo ihambisana nokuthathwa komhlaba ngokungemthetho nokuyisimo esinzima kakhulu. Umasipala kumele usukume ubhekane nalesi simo,” kusho uVan Den Berg.Uqhube wathi le ndawo abakhe kuyo ayikufanele ukuthi kwakhiwe kuyo. “Nezidingo azikwazi ukufika khona ngoba kukhona umgwaqo kanye nojantshi wesitimela. Ngizamile ukukhuluma nomphakathi ngiwuchazela ukuthi indawo owakhe kuyo ngeke kusebenzeke kuyo,” ubeke kanje."
    },
    {
        "content": "SEKUVELE izindaba ezishaqisayo ngetulo okuthiwa liphekwa ngabathile eBandleni lamaNazaretha, ukuketula umholi uMduduzi Shembe uNyazilwezulu bese kufakwa uMnuz Mpume Shembe esikhundleni salo sokuhola ibandla. Yize umbango ogqamile uphakathi koNyazilwezulu nomholi uPhinda Shembe Ukukhanyakwelanga, kodwa kulokhu kuthiwa itulo liphekwa ngabathile abayizethenjwa zalo uNyazi.Isolezwe Ngempelasonto, lithole ngomthombo walo ongashayi eceleni ukuthi kunomshoshaphansi wokungcolisa igama loNyazilwezulu lokulenza libukeke licheme namaqembu athile epolitiki, okuzoba yisona sizathu sokuthi lugudluzwe ngaphakathi esikhundleni kukhalwa ngalokho.UMpume okulungiselwa ukuthi athathe isikhundla soNyazilwezulu, kuthiwa uzalwa ngomunye wabafowabo bomholi wamaNazaretha wesibili, iNkosi Jerome Galile Shembe Ilanga. Kuthiwa uyise kaMpume akakaze abe ngumholi wamaNazaretha kodwa kuthiwa uyena ongabangcono ngoba esondelene nezikhulu ezithile zebandla nezepolitiki.“Uma uzokhumbula kahle kuke kwagqanyiswa izindaba zokuthi uNyazilwezulu lunxenxa amaNazaretha ukuthi anike i-ANC ithuba lesibili ukuthi iphinde ihole izwe.“Lokho kwakungaphumi kulona ngokuthanda kwalo, kodwa kukhona isigungu esihlonishwayo esisondele kulona esisuke silweluka ngokumele lukusho kumaNazaretha.“Okudala lokho wukuthi kwasona leso sigungu sisebenza nabathile kwipolitiki. Siyazi ukuthi uma lusho kanjalo kuzongcola igama lalo bese luvela lungeyena umholi ofanele ngoba kuyaziwa ukuthi uShembe akazingeni ezepolitiki.“Lokho kuzokwenza ukuthi kube lula uma sona isigungu sesiphakamisa ukuthi alugudluke esikhundleni ngoba uzihlanganisa nepolitiki,” kusho umthombo.Kuthiwa le mpi isuswe wukuthi uNyazilwezulu lumise ithenda ka-R18 million yokwakha amadokodo eBuhleni, okuwuxhaso olwakhishwa wuMengameli Cyril Ramaphosa.“Kuzona izethenjwa zebandla kukhona ababezohlomula ngale thenda, njengoba besebenzisana nezikhulu ezithile kuhulumeni, bacasuka uma isimiswa. Yingakho sebenza yonke into ezoholela uNyazilwezulu ophathe.“Lezi zethenjwa zilwa nawo wonke umuntu ozama ukuluvikela uNyazilwezulu. Ngikhuluma nawe nje zikwazile ukuqhelisa Inkosi yamaQadi uMqoqi kulona obengavumeli noma yini.“Kukhona nesinye sezethenjwa esiluvikelayo uNyazilwezulu esesithweswe icala lokudlwengula njengoba sihamba inkantolo kumanje,” kusho omunye umthombo.Uqhuba uthe njengamanje kuneminye imizamo yokuthi uNyazilwezulu luvezwe njengomuntu ovukela uMbuso.“Lezi zethenjwa zeluleke uNyazilwezulu ukuthi lukhiphe umhlangano oya eSwazini njengoba kunguMeyi. Ngokujwayelekile umholi webandla akahambi yedwa uma ehambisa umkhuleko kodwa uphelezelwa ngamaNazaretha.“Ukukhipha umhlangano uye eSwazini kuzokwenza amaNazaretha azoluphelezela luya eSwazini angasitholi isikhathi sokuyovota ngoMeyi 29 bese kuthiwa luvukele uMbuso ngokuyisa abantu ngaphandle kuvotwa ezweni labo,” usho kanje.Okhulumela uNyazilwezulu, uMnuz Thokozani Mncwabe ukuqinisekisile ukuthi kunomhlangano wamaNazaretha ozophuma ngoMeyi 25 ukuyokhuleka eSwazini.“Asinalwazi ukuthi uzobuya nini kodwa kuba wumholi onquma isikhathi sokuwubuyisa. Kungenzeka kubuywe lungakafiki ukhetho kodwa asinasiqiniseko.“Ngetulo okhuluma ngalo, lokugudluza uBaba uNyazilwezulu, anginalwazi ngalo kodwa igama likaMpume Shembe ngike ngizwe kukhulunywa ngalo ukuthi ungomunye womndeni wakwaShembe, angikaze ngizwe kuthintwa ezokuhola ibandla ngaye. Ngebhadi angikaze ngihlangane naye futhi anginamlando ogcwele ngaye,” kusho uMncwabe."
    },
    {
        "content": "Ufuna ubulungiswa umndeni wakwaKhwela eNtambanana, eMpangeni,  kulandela ukudutshulwa kubulawe ilungu lomndeni walo ngamadoda angaziwa agalela emzini wabo ebusuku ezibiza ngamaphoyisa.Isolezwe Ngempelasonto lixoxa nowomndeni, ongathandangwa ukudalulwa igama lakhe, uthe lesi sigameko senzeke ngentathakusa yangoMgqibelo odlule lapho okwathi abomndeni walo belele kwenye yezindlu ezisegcekeni, bavuswa wukungqongqoza ngesankahlu kwamadoda emnyango. Uthe la madoda angaziwa ukuthi angobani, nababekhona abanganakanga ukuthi ayemangaki ngoba kwakusebusuku kakhulu futhi kumnyama, afike angqongqoza emnyango wendlu kamfowabo azibiza ngamaphoyisa.Uthe umka mfowabo nezingane baqale baziba isikhashana, bedidwa yisankahlu sokungqongqoza emnyango okwathi ngokuzwa ukuthi abangqongqozayayo abazimisele ukuyeka futhi sebeshaya kabana nasemafasiteleni, bagcina bevulile.“Kuthe sebevulile, laba balisa bangena ngaphakathi bashaya ingane yomfowethu nomkakhe base bebathatha baya nabo kwenye indlu bafike babafaka kuyona. Kuthe noma sebelapho baqhubeka nokubashaya ngesihluku namanye amalungu omndeni ayekuyona base bebahudulela emnyango,” kusho ilungu lomndeni.Liqhuba lithe ngokuzwa umsindo, inhloko yekhaya, uMnuz Phumlani Khwela, yaphumela emnyango ukuyokhuza umhlola kanti ayibuzanga elangeni - yazithela kwizimbila zithutha, ziholwa ngemhlophe phambili.“Laba balisa bamkhombe ngesibhamu bathi akalale phansi. Kwathi esalele phansi kanjalo bavulela ngenhlamvu wadubuleka ekhanda, waphelela khona lapho kubuka wonke umuntu maqede bashaya bachitha bemshiya esefile,” usho kanje.Umufi Khwela (66) ufihlwe izolo kanti ushiye emhlabeni izingane eziyisithupha nabazukulu abayisishiyagalolunye.Liqhuba ilungu lomndeni, lithe okwenza bakhathazeke kakhulu ngalesi simo wukuthi isigameko esinjena asiqali ukwenzeka emndenini njengoba nango-2010 kwadutshulwa kwafa umzala walo ebulawa ngamaphoyisa mhla kubhoke izigameko zodlame endaweni. Lithi nalapho kwagcina bungenziwanga ubulungiswa.“Kuyasikhathaza ukuthi siqothelwa amalungu omndeni ngabantu abazibiza ngamaphoyisa okufanele ngabe yibona abasivikelayo siwumphakathi. Kuyasikhathaza kakhulu lokhu futhi kumanje sizizwa singaphephile ngoba asazi ukuthi kuzokwenzekani olunye olubi kusukela manje,” kusho ilungu lomndeni.Kuthintwa okhulumela amaphoyisa esifundazweni, uColonel Robert Netshiunda, uthe amaphoyisa aseNtambanana aphenya icala lokubulala kulandela isigameko sokubulawa komlisa oneminyaka ewu-66 endaweni ebizwa ngokuthi kuseMthombeni.“Imibiko esayithola ithi umsolwa wafika emzini kamgilwa wangqongqoza emnyango. Kwathi umgilwa evula umnyango, umsolwa wavulela ngenhlamvu amahlandla amaningi kuyena,” kusho uNetshiunda."
    },
    {
        "content": "BASALE nabebekugqokile osonhlakahle abangasebenzi abaqhinqe eHhovisi likaNdunankulu waKwaZulu-Natal, emva kokukhuthuzwa amaphara.Labo sonhlalakahle abangaphezu kuka-20 balahlekelwe yikho konke ngesikhathi bekhuthuzwa ngoLwesihlanu, belele ngaphandle kweHhovisi likaNdunankulu eliseMgungundlovu.Osonhlalakahle abangasebenzi ilokhu baqala ukuqhinqa eHhovisi likaNdunankulu ngo-Agasti, njengoba bekhala ngokungaqashwa.NgoLwesihlanu bekuhlangana izinsuku ezingu-35 belala ngaphandle kweHhovisi likaNdunankulu.Omunye walabo sonhlalakahle abangaphezu kuka-20,,  abaqhinqe eHhovisi likaNdunankulu, uNksz Nonkululeko Mdiniso, uthe bonke baficwe ubuthongo ngezintathakusa zangoLwesihlanu, baphaphama amaphara esebaleka nezimpahla zabo.“Sivuswe omunye uzakwethu esememeza. Sithe uma sivuka sabona elinye iphara seliyosithela nesikhwama esigaxwa emhlane. Sizamile ukulilandela, sangalifica.”UNksz Mdiniso uthe bantshontshelwe izinto ezibalulekile ezifana nomazisi, izincwadi zokushayela kanye nemali.“Sisale nalokhu ebesikugqokile. Bashanele konke obekusezikhwameni zethu. Bathathe ukudla esikuphiwa abantu okukhona kukho impuphu namaqanda. Bathathe nemali yokugibela kwazise njalo ngoLwesihlanu siyaye siye emakhaya, size sibuye ngeMisombuluko.”UNksz Mdiniso uthe bekungokokuqala ukuba babhekane nalesi simo kusukela baqala ukuqhinqa eHhovisi likaNdunankulu.UNksz Mdiniso uthe isigameko sangoLwesihlanu angeke sibaqede amandla, wathi bazoqhubeka nokuqhinqa.“Sifuna ukuthola impendulo eqondile. Akukwazi ukuthi kusukela ngo-2013 umnyango ulokhu usitshela into eyodwa, ukuthi ayikho imali yokuqasha osonhlalakahle.”UNksz Mdiniso uthe okubakhathaza kakhulu ukuthi uMnyango wezokuThuthukiswa koMphakathi KwaZulu-Natal awubanikezi zimpendulo.“Uma sithumela ama-email abasiphenduli. Kunemibiko ekhombisa ukuthi umnyango wabelwa imali yokuqasha osonhlalakahle, wakhetha ukuyisebenzisa kwezinye izindawo.”Okhulumela amaphoyisa KwaZulu-Natal, uColonel Robert Netshiunda, uthe bekungakaboshwa muntu ngalesi sigameko esiphenywa amaphoyisa asePietermaritzburg.Okhulumela uMnyango wezokuThuthukiswa koMnotho nezeNhlalakahle, uMnuz Thuba Vilane, uthunyelwe imibuzo ngodaba lokuqhquna kwalabo sonhlalakahle, okushaye isikhathi sokushicilela engakayiphenduli. Ngesikhathi labo sonhlalakahle beqala umbhikisho wabo, kwamiswa umhlangano weKhabhinethi, uNdunankulu, uMnuz Thami Ntuli, nabaphathiswa, baya kolalela izimfuno zalabo sonhlalakahle."
    },
    {
        "content": "UKUNUKA kwephunga elixakile sekubangele umphakathi waseMgcweni ku-ward 4, eCato Ridge, ukuthi uhlale kabuhlungu njengoba livele livimbanise kungabe kusaphefumuleka.Iphunga liqhamuka edamini elisenkampanini ekhiqiza inyama i-Frey’s Food Brands eyakhelene nemizi yabantu. Ukunuka kwalo - ngokusho kwamalungu omphakathi - kuqale ngamandla ngoMashi kuwo lo nyaka.UMnuz Lindokuhle Phakathi ohlala kuyo le ndawo ekhuluma neSolezwe, uthe leli damu libanika inkinga kakhulu.“Amatekisi awasafuni nokusishiya ngasemakhaya ethu ngenxa yokunuka kwedamu. Idamu uma ligeleza lihamba ngomfula obhukuda izingane, kuphinde kuphuze nemfuyo kuwo,” kusho uPhakathi.Uthe kunezitamkoko esezigeleza wona la manzi anephunga elinukayo eliqhamuka kuyo inkampani.“Izitamkoko zigudla imizi okugcina sekwenza iphunga liphethuke emagcekeni. Ebusuku ligcwala indlu uze ucabange ukuthi nawe usuzonele,” usho kanje.Uqhube wathi inkampani akukho ekwenzile ukuzama ukugwema lesi simo.“Sake sabona bebize inkampani ethize ukulungisa umonakalo kodwa kwangenzeka lutho.”UMnuz Sbonelo Goba yena uthe amanzi aqhamuka kuleli damu ahamba ngesitamkoko esigudla kwakhe okwenza iphunga lingabekezeleki.“Angisakwazi nokuthi ngibe nezivakashi ngenxa yephunga. Njalo ngihlalelwe ukuchaza ukuthi isimo esiphila ngaphansi kwaso sinjani. Ebusuku linuka ngale ndlela exakile kugcina sekungalaleki,” kusho uGoba.Ikhansela laku-ward-4, uMnuz Petros Nxumalo, lithe umphakathi walibikela ngalo lolu daba.“NgoMeyi 2024, ngathumela uMnyango wezeMvelo kumasipala ukuphenya. Baya kulo idamu base bethi bazoya ka-Frey’s benze nombiko,” kusho iKhansela uNxumalo.Okhulumela uMasipala weTheku, uNksz Gugu Sisilana, uthe babikelwa ngephunga elinukayo kule ndawo.“Ngesikhathi umasipala ethola isikhalo mayelana nephunga nokushintsha kombala kwamanzi, wathumela ithimba lezikhulu eminyangweni efanele okuhlanganisa noMnyango wezeMpilo ukuba liyohlola. Ngemuva kokuhlolwa, inkampani yaziswa ngokutholakele futhi kwavezwa izinyathelo ezidingekayo. Isitatimende esimayelana nezemvelo kanye nombiko osolwayo sisalandelwa wumnyango.” kusho uNksz Sisilana.Uqhube wathi inkampani iFrey’s Food Brands inemvume esemthethweni.“Imvume iFrey's Food Brands enayo igunyaziwe futhi inemibandela nemithetho okumele ithotshelwe.Uphiko lwezeppilo likuqaphile ukulandelwa kwemithethonqubo ebekiwe,” usho kanje.Imizamo yethu yokuthola okhulumela inkampani ayiphumelelanga. UNksz Aruna Khan oluleka le nkampani kwezomthetho uthe umphathi omkhulu usemhlanganweni, yena akekho esikhundleni sokukhuluma nabezindaba"
    },
    {
        "content": "AZOGWETSHWA ngo-Agasti nonyaka amadoda amabili abesebenzela uMasipala wesiFunda iHarry Gwala, alahlwe ngamacala enkohlakalo yokuholela izipoki.UMasipala wesiFunda iHarry Gwala uzinze e-Ixopo kanti ubuswa yi-ANC esiwuphathe isikhathi eside.Kuthiwa ibalelwa kuR733 700 imali okuthiwa yadliwa ngohlelo lokuholela izipoki.UThamsanqa Mazibuko (53), ulahlwe amacala okukhwabanisa angu-224 kanti uThembinkosi Mswazi  (56) walahlwa amacala angu-25 okukhwabanisa.Bebevele eNkantolo yamaCala eMali lapho begcine  bewavuma khona amacala abebebekwe wona yinkantolo, ebalahle ngawo wonke.Bobabili baboshwa emuva kwecala elavulwa ngo-2017 e-Ixopo lase lidluliselwa ethimbeni loKlebe elimuke nalo uthuli laze labagojela.Laba bobabili bebengaphandle ngebheyili abayithola emuva kokuthi beboshiwe ngo-2017.Isolezwe Ngempelasonto lithole ukuthi umkhuba wokuholela izipoki udla lubi komasipala.Kuthiwa kufakwa imininingwane ohlwini lwabaholayo kube sengathi abanye babasebenzi uma sekuphuma imali, idliwe ngabathile.Ibamba loMkhulumeli woKlebe KwaZulu-Natal, uWarrant Officer Sibu Ncane, uthe kube yintokozo ukuthi baluphothule lolu daba.Uthe lokhu kube wumsebenzi woKlebe abasebenzise ubuchule babo ukulandela lolu daba baze babagojela abamangalelwa."
    },
    {
        "content": "KUYE ngamagama enkehli amaphoyisa ebopha abashayeli abaphule imithetho yomgwaqo namanye amacala.Abekade exwayisile amaphoyisa ngaphambi kwempelasonto yobumnandi eThekwini ukuthi zizolala zibaliwe izaphulamthetho emigwaqeni.Okhulumela amaphoyisa kaMasipala weTheku, uColonel Boysie Zungu, uthe kuboshwe abashayeli abangu-23 ngempelasonto.UZungu uthe amaphoyisa abekade enesivimbamgwaqo eCato Ridge lapho ebophe khona abantu abayisikhombisa abebeshayela bebukhile.“Abanye ababili baboshelwe ukutholakala nezibhamu ezingekho emthethweni,” kusho uZungu.Uqhube wathi ziwu-602 izigameko ezibikelwe amaphoyisa akwazile ukuthi  abhekane nazo.Amaphoyisa abikelwe nangezehlo zasemigwaqeni ezingu-128.UZungu uthe amaphoyisa akwazile ukuthola imoto eyodwa ebikade ibikwe ukuthi yebiwe.“Kuphinde kwabhekwana namacala angu-116 okuphulwa kwemithetho kamasipala,” kuchaza uZungu.Khonamanjalo, uZungu uthe abakwasidlodlo babophe abashayeli abangu-14 abebephuzile eHillcrest.Lokhu kwenzeke ngesikhathi kunesivimbamgwaoeqo kuleya ndawo.Kulaba ababoshiwe kukhona nomshayeli oyedwa wesifazane.Ngasekupheleni kwesonto elidlule, amaphoyisa akhiphe isixwayiso ethi bazoboshwa abantu abazoshayela bebukhile.Akhuthaze abashayeli bezimoto nabathandi bobumnandi ukuba bahloniphe imithetho yemigwaqo futhi bangashayeli bephuzile.Aveyeveze nokuthi kuzobe kuphithizela iphoyisa eThekwini futhi kube khona azobe etshalelwe ukuthi alawule ukuhamba kwezimoto ezize emjahweni wamahhashi eGreyville.Bekuphithizela iphoyisa emigwaqweni yaseThekwini, ezindaweni zobumnandi nasemabhishi ngempelasonto. Kwezinye izindawo abekade ehamba ngezinyawo eqaphe ubugebengu ikakhulukazi enkabeni yeTheku naseGreyville."
    },
    {
        "content": "KUSUKE isidumo ehostela labesifazane iThokoza, eThekwini, ngesikhathi betholana phezulu namaphoyisa bebhikishela ukungabi nawo ugesi osekungenele eviki lesibili bengenawo. Laba besifazane bavuke umbhejazane bashisa amathayi, bebulala namabhodlela, baphinde bavala umgwaqo uYusuf Dadoo ngenxa yokunengwa yindaba kagesi neyenza babolelwe ukudla okugcinwa emafrijini.Kuphazamiseke izimoto kulo mgwaqo njengoba ugcine uvaliwe kungavunyelwe ukuthi izimoto zidlule, nabebebhikisha bezijikisa. Kugcine kufika amaphoyisa ophiko olubhekelele udlame emphakathini nakamasipala, kwafika nendiza enophephela emhlane ebilokhu indiza ngaphezu kwalapho bekubhikishwa khona. Amaphoyisa agcine ephoqeleke ukuthi asebenzise izinhlamvu zenjoloba ukuhlakaza isixuku sabesifazane abebengagayelwe mphako nokuholele ekukhalelweni ngamasongo kaSigonyela kwabesifazane abahlanu.Kulokhu kungqubuzana phakathi kwamaphoyisa nalaba besifazane, ababili badubulekile. Omunye udubuleke ehlombe kwathi omunye wadubuleka ezinqeni ngesikhathi amaphoyisa ehlakaza isixuku.Owesifazane obeyingxenye yombhikisho ongathandanga ukudalulwa, utshele Isolezwe  ukuthi sebeze baphelelwa nayimali yokuthenga ukudla ngenxa yokuthi ugesi abanawo.“Sekuphele izinsuku eziyisikhombisa ugesi singenawo, asidli ngenxa yokuthi ugesi asinawo. Yingakho sinqume ukungena emgwaqweni mhlawumbe izikhalo zethu zizozwakala uma senza kanje. Noma kunzima kodwa sizoyibamba ngoba wathinta abafazi wathinta imbokodo,” kusho lo wesifazane.USihlalo we-Economic Freedom Fighters (EFF) KwaZulu-Natal, uMongezi Thwala ekhuluma nabezindaba, uthe isimo abantu abahlala kuso emalokishini nalapha edolobheni asisihle.“Kuyacaca ukuthi ubuholi baseThekwini abusafuni ukunikeza abantu izimfuno nokulethwa kwezidingo. IMeya yeTheku uMxolisi Kaunda akafuni ukulalela abasebenzi abafuna izimfuno nabalwela amalungelo abo njengoba ecasha ngokuthi lesi siteleka asikho emthethweni. Njengeqembu le-EFF ngeke sithule sibukele abantu bakithi bephila ngaphansi kwalezi zimo. Sizophuma sime nabantu bakithi silwe nobuholi baseThekwini ukuqinisekisa ukuthi bayazithola izidingo njengoba bekhokha intela. Abantu bakithi bayayihlonipha imigomo ebekwe umasipala njengoba wona umasipala uhluleka ukuhlinzeka abantu ngamanzi, ugesi nokuhlanza iTheku.” kusho uThwala.Uthe abahambisani nobulelesi babantu abalimaza ingqalasizinda, amaphoyisa nomthetho awubhekane nabo. Uthe bazoma nabasebenzi ukuze imiholo yabo ilinganiswe neyabanye abasebenzi abasebenza komasipala abakhulu. Okhulumela amaphoyisa KwaZulu-Natal, uLieutenant Colonel Nqobile Gwala, ukuqinisekile ukuthi abesifazane abahlanu baboshiwe kanti bavulelwe icala lokuphehla udlame emphakathini.“Icala lokuphehla udlame emphakathini liyaphenywa ngamaphoyisa ase-Durban Central emva kokuthi amalungu omphakathi abebhikisha eshise amathayi futhi aphonsa nezinto ebhekise emaphoyiseni. Kuboshwe abasolwa abahlanu ngecala lokuphehla udlame kanti bazovela enkantolo maduzane,” kusho uLieutenant Gwala.Ikhansela lendawo, uMnuz Ntando Khuzwayo, likhuluma neSolezwe  lithe imizamo yokuwulungisa ugesi iyaqhubeka.\"Okwamanje akukho engingakubika ngoba le ndawo efile yindawo kamasipala. Siqashe izinkontileka ezizimele ukuzama ukuwulungisa futhi nginesiqiniseko sokuthi namuhla (izolo) singase silale usukhanya,\" kusho uKhuzwayo."
    },
    {
        "content": "BANIKWE izinsuku eziyishumi abasebenzi bakaMasipala weTheku abebesesitelekeni esingekho emthethweni ukuthi babeke izizathu eziqinile zokuthi kungani kufanele bangaxoshwa.Lokhu kuvezwe uNkk Gugu Sisilana esitatimendeni asithumelele abezindaba izolo.Ngokusho kwakhe, bangu-79 abasebenzi abanikwe izincwadi kanti basebenzela izinhlaka ezehlukene. Bazibandakanye esitelekeni esaqala ngoFebhuwari 27.Abasebenzi abebetelekile bafuna ukuthi umasipala ubaholele amaholo alingana nawalabo abasebenza imisebenzi efana neyabo abasebenza komasipala abasezingeni elilingana nowabo, benza isibonelo ngowaseKurhuleni.“Mayelana namaholo asesigabeni seshumi, kufanele kuqondwe ukuthi udaba lwamaholo ezisebenzi zikaMasipala weTheku lusadingidwa ezingeni likazwelonke,” kusho uNkk Sisilana.Uqhube wathi selokhu siqalile isiteleka kube khona ukusatshiswa kwabasebenzi okuholele ekutheni kuphazamiseke ukuhanjiswa kwezidingo ebantwini.Phakathi kwazo ubale amanzi, ukuqoqwa kukadoti kanjalo nokulungiswa kukagesi.Uthe ezigamekweni ezehlukene bekuba khona ukucekelwa phansi kwengqalasizinda yokuhanjiswa kwalezi zidingo.“Ngokusebenzisana nezinhlaka zamaphoyisa nabezokuphepha, umasipala uyaqhubeka nokuqinisekisa ukuthi isimo siyabuyiselwa kwesejwayelekile. Lokhu sikwenza nangokuthi uma kudingeka ukuthi kuyolungiswa endaweni ethile, kucelwe amaphoyisa ukuthi aphelezele abayokwenza lowo msebenzi. Sibala ukuhlanzwa kwemigwaqo, ukulungiswa kukagesi, amapayipi amanzi anqanyuliwe nokuqoqwa kukadoti,” kwenaba uNkk Sisilana.Uthe banxusa izakhamuzi ukuthi zingaqale ziwukhiphe udoti ziwubeke ngaphandle kuze kube ukuthi umasipala ukhipha isimemezelo sokuthi ziwukhiphe.“Siyaxolisa nakosomabhizinisi nakumalungu omphakathi akhahlanyezwe isiteleka, sicela ukuthi sibekezelelwe ngesikhathi silungisa umonakalo,” kusho yena.Usomabhizinisi wesifazane wakwaF KwaMashu, uNksz Thobile Dlamini, uthe lesi siteleka sishaye kwezwela ebhizinisini lakhe lokubhaka nokupheka.“Emizamweni yokwenza imadlana, ngiye ngithenge isitokwe kakhulu. Ukuhamba kukagesi, kushaye kwazwela kimina ngesitokwe engisigcina efrijini ngoba sonakale sonke, ngagcina ngingasasithengi esiningi ngenxa yokuhamba kukagesi okuqhubekayo,” kusho uNksz Dlamini.Uthe lokhu kuholele ekutheni bagcine bengasawathathi ama-oda ansuku zonke, nokubalahlekisele ngemali."
    },
    {
        "content": "UPHIKO lwezokuShushisa kuleli lufuna icala lenkohlakalo elibhekene nobenguSomlomo wePhalamende, uNkk Nosiviwe Mapisa-Nqakula, lidluliselwe eNkantolo eNkulu yasePitoli lapho lizoqulwa khona.INkantolo yeMantshi ePitoli, ilihlehlisele inyanga ezayo leli cala ukuze kutholakale usuku azovela ngalo enkantolo enkulu.Okhulumela lolu phiko, uMnuz Henry Mamothame, uthe icala likaNkk Mapisa-Nqakula lihlehliselwe uJulayi 9.Uthe okwamanje uNkk Mapisa-Nqakula nguyena kuphela osabhekene nezinsolo zenkohlakalo.Uthe egcina ukuvela ngo-Ephreli, uMbuso wawuthe uma esebuya kule nkantolo uzovela nabanye.“Ubufakazi obukhona abenele ukuthi singabeka amacala umsolwa wesibili. Sinobufakazi obuqanda ikhanda bokushushisa uNkk Mapisa-Nqakula,” kusho uMamothame. Uthe bafuna icala lidluliselwe enkantolo enkulu yasePitoli ngenxa yobucayi balo.Inkantolo ilulele uNkk Mapisa-Nqakula ibheyili yakhe kaR50 000.Ngokwemibandela yebheyili yakhe akavumelekile ukuthi axhumane nofakazi bombuso, nokuthi ahambise i-passport yakhe kubaphenyi.Ubhekene necala lokuthola intshontsho komunye wosomabhizinisi owayethole ithenda emnyangweni wezokuVikela ngesikhathi esaphethe lo mnyango.Libalelwa ku-R4.5 million intshontsho lezipho nezinye izinto azithola okuhlanganisa nemali enguR2.1 million.Umshushisi u-Advocate Bheki Manyathi, uthe banqume ukungambeki amacala obengumsolwa wesibili ngoba ubufakazi bethu bebunganele.Uthe bafuna leli cala lilalelwe enkantolo enkulu.“UNkk Mapisa-Nqakula uselibone lonke idokodo kanti sivumelene nethimba labameli bakhe ukuthi icala liye enkantolo enkulu. Zonke ezinye izicelo zizokwenzeka kule nkantolo,” kusho uManyathi.UNkk Mapisa-Nqakula ubhekene namacala angu-12 athinta inkohlakalo kanjalo nokushushumbisa imali."
    },
    {
        "content": "SEBEBHEKE uMengameli uCyril Ramaphosa, asayine umthetho womshwalense wezempilo okhalisa abaningi, iNational Health Insurance (NHI) bese bemfaka enkantolo.Kunezinhlangano eseziphumele obala zathi zizokuphonsela inselelo enkantolo ukusayinwa kwalo mthetho.Umthetho uzosayinwa namhlanje, e-Union Buildings. Phakathi kwabaphikisa ukusayinwa komthetho kukhona izinhlangano zodokotela, ezamabhizinisi, izinyunyana nezepolitiki. Inhloso yomshwalense ukuthi zonke izakhamuzi zithole izinsiza zezempilo ezisezingeni eliphezulu, ukuxilongwa okuyikho nokwelashwa mahhala.Abaphikisana nawo bakhala ngokuthi umthetho uphambene nomthethosisekelo, bakhala nangokuthi imibono yezinhlaka ezithintekayo yashaywa indiva ngesikhathi kunezigcawu zasephalamende.Umholi weDA, uMnuz John Steenhuisen uthe abameli babo sebelinde ukuthi uRamaphosa asayine, bese befaka icala enkantolo.“Kade saqala ukulungiselela lo mzuzu. Abameli bethu sabatshela konke ezinyangeni ezimbalwa ezedlule. Bazofaka icala ngokushesha uma nje uRamaphosa eke wawusayina umthetho,” kusho uMnuz Steehuisen.Uthe isimemezelo sikaRamaphosa sesidale itwetwe kubantu abangazi ukuthi kuzokwenzakalani kuma-medical aid abo.Uthe uRamaphosa uzama ukuthola amavoti njengoba ukhetho selusemome, usebonile ukuthi bazohlulwa okhethweni, yingakho esegijima esayina lo mthetho.Ilungu le-ActionSA, uDkt Kgosi Letlape lithe ukusayinwa komthetho kuzokwenza ukuthi kubhubhudlwe imali njengoba kwenzeka ngesikhathi kubheduka ubhubhane i-corona.“Nakuba kunezinhloso ezinhle zokwenza abantu bathole ezempilo ezilinganayo, inkinga ukuthi indlela oyiyo lo mthetho, uzokwenza ukuthi kube nenkohlakalo esayibona ngesikhathi se-corona.“Iminyango kahulumeni isikhombise kaningi ukuthi iyehluleka ukuphatha ngendlela imali,” kusho uDkt LetlapeIsikhulu esiphezulu kwiBusa, uMnuz Cas Coovadia sithe umthetho awuhambisani nomthethosisekelo, sathi bazothatha izinyathelo zomthetho uma ugcina usayinwa.Uthe umthetho uzokhinyabeza ezempilo nomnotho. Ngokomthethosivivinyo ozosayinwa ube ngumthetho namhlanje, kudingeka imali ephakathi kuka-R200 -R700 billion ngonyaka.Inyunyana yabasebenzi, iPublic Service Association ithe akucaci kahle ukuthi imali yeNHI izovela kuphi ngaphandle kokuthi abasebenzi bazokhokha intela nokuyinto ezobathwalisa kanzima.Inhlangano emele abasebenzi bezempilo abangu-25 000, iSA Health Professionals Collaboration (SAHPC), ithe iziphakamiso abazenza kusukela ngo-2011, zishaywe indiva.Okhulumela iSAHPC uDkt Simon Strachan uthe bebefuna ukuthi uRamaphosa awuphindisele emuva umthetho, uyoxoxwa kabusha ephalamende.“Okwethu ukukhathazeka wukuthi sifisa iNHI ithuthukise uhlelo oluvele lukhona, ingalushonisi phansi,”kusho uDkt Strachan."
    },
    {
        "content": "BADELE imvula ebilokhu iyishaya izikhawu eThekwini abathandi bengoma, beyobuka amaqembu ahlukene engoma abeshiyelana inkundla enkundleni yezemidlalo eCurries Fountein eThekwini njengoba bekuyiholidi kugujwa usuku lwamalungelo abantu.Lo mcimbi wengoma, iSishaya Ingoma Competition  ubuhlelwe iPlayhouse. Izithombe: Doctor Ngcobo/ Independent Media "
    },
    {
        "content": "BALULINDELE ngamehlo abomvu usuku lwangeSonto abesifazane abazogijima kwiComrades Marathon yanonyaka, ezosuka eThekwini iphele eMgungundlovu.UMabongi Zikalala (50) wakwaNdengezi, ogijimela iHollywood Athletic Club, utshele Isolezwe ukuthi kuzobe kuyiComrades yakhe ye-11. Usegabe ngenombolo eluhlaza enikezwa asebegijime imijaho ewu-10UMabongi, onguthisha esikoleni iZwelinjani Secondary eZwelibomvu, uthi waqala ukugijima iComrades Marathon ngo-2008, emuva kwalokho wajoveka futhi juthi akasayiboni impilo yakhe ngaphandle kwalo mjaho.Uthe ukugijima koweComrades akumdingi umuntu onyanyalatayo, kumele azimisele, ajime ngendlela efanele futhi azibophezele kwezokusubatha. Ubalule ukuthi kubalulekile ukudla izinto ezinomsoco owakha umzimba.Ugqugquzele abesifazane ukuthi bagijime, wathi ukube kuya ngaye ngabe abesifazane badlala lonke uhlobo lwemidlalo olukhona ngoba kuyasiza ukugcina ingqondo iphile kahle.UMabongi uthi waqoka iHollywood Athletic Club ngoba ubulungu bayo abumbi eqolo futhi babuye bagqugquzelwe ngemiklomelo ehlukene uma bephothule iComrades.Omunye wesifazane ongenele iComrades, nguMiliswa Zenzele (41) wasePort Edward, othi waqala ukugijima ngo-2015, enzela ukuchitha  isizungu.Ngaleso sikhathi wayegijima imijaho emincane yo-5km, kuya ko-10km. Kuthe ngo-2016 waqala wagijima imijaho yamabanga amade ngoba umdlalo ususegazini kuye.“Ngangizitshela ukuthi ngizongenela iComrades Marathon yokuqala ngo-2020 kodwa ngagcina ngingayingenanga ngenxa yeCovid-19. Ngenza umjaho wabo o-virtual, kuzobe kungeyokuqala lena. Ngijabule ukuthi ngizobe ngijima, ngike ngawugijima umzila esizohamba ngawo ngabona ukuthi ngikulungele ukugijima ngeSonto,” kuchaza uMiliswa.UMasibulele Mkhundlu (31), odume ngelika-Fit Masi The Runner ezinkundleni zokuxhumana, uthe uzobe egijima iComrades Marathon yesithathu futhi uselinde ukuthi kube yiSonto, ngendlela ajabule ngayo.Le ntokazi yaseNgqeleni, e-Eastern Cape, iqale ukugijima ngo-2018 ngamabanga amafushane yase ikhula yenza amabanga amade okubalwa o-45km kuya ko-70kms.Uthe wagijima iComrades Marathon yokuqala ngo-2022 wenza isikhathi esiwu-11:29, emuva kwalokho wenza eyesibili ngoba egqugquzelwa wukuthi uthola izindondo amabili. Kulo nyaka uzobe eqala ukugijima koweComrades Marathon esuka eThekwini, iye eMgungundlovu ebizwa nge-Up Run.Uthe abangani bakhe bathi yima bezombiza ngomgijimi weComrades Marathon ngoba uzobe esezazi izingqinamba zokunyuka izintaba ebheke eMgungundlovu.UMasibulele waziwa nangokuba yinxusa leComrades Marathon ngoba usebenzisana nayo ezinkundleni zokuxhumana.Uthi selokhu aqala ukugijima isifiso sakhe kwakuwukungenela iComrades Marathon eyodwa kodwa akasakwazi ukuyeka. Ukhuthaze abafisa ukuyingenela ukuthi bajime, badle kahle ngoba akuwona umjaho ongawungenela ungajimanga kahle futhi ungadli ngendlela efanele."
    },
    {
        "content": "BASALE bemangele emva kokuthi owesilisa ongumakhelwane egwaza ebulala ilungu lomndeni wabo esehlakalweni esenzeke KwaVimbukhalo, eNdwedwe, ngoMsombuluko.Kuthiwa uMnuz Siyabonga Blose (36) uphelele egcekeni emva kokugwazwa umsolwa inxeba elilodwa enhliziyweni.Ngokusho kukamamkhulu wakhe, uNkk Sebenzile Ximba, obekhona ngesikhathi umufi ehlaselwa, baqale bangazitshela ukuthi umsolwa uzombulala ngempela umufi njengoba ebesho.“Ngendlela imindeni yethu ekhonzene ngayo, singomakhelwane abasondelene kakhulu. Uma omunye nomunye enze izinkukhwana, asilenzi iphutha, siyahambelana,” kuchaza uNkk Ximba.Elandisa ngokwenzeke ngosuku lwesigameko, uthe umsolwa ufike wabuza umufi ukuthi uphi.“Uthe namuhla uzombulala, futhi ufuna ukumbulalela kubo,” kusho uNkk Ximba, othe bamtshela ukuthi umufi akekho, nakhona bengazitsheli ukuthi uqinisile.Uveze ukuthi kwaphinde kwafika nonina kamufi nodadewabo, bethi bazomkhuza ukuthi angayenzi into embi.“Umufi wafika kukhulunywa, wabuza ukuthi wezwa kuphathwa igama lakhe kwenzenjani, umsolwa wagxuma wahlala embuza ukuthi uyibulaleleni iselula yakhe. Akabange esakwazi ukuphendula ngoba uvele wamgwaza ngempela,” kusho yena.Uveze ukuthi umndeni wonke, okamsolwa nomphakathi umangele ngoba bebengayilindele into efana nale.Uthe emva kwesigameko bakhethe ukuthula, bayeke amaphoyisa asebenze.“Uboshiwe umsolwa. Siwumndeni sikhethe ukungathathi ngezinhliziyo,” kusho uNkk Ximba.Okhulumela amaphoyisa KwaZulu-Natal uConstable Thenjiswa Ngcobo, uthe amaphoyisa aseNsuze abophe owesilisa ngecala lokubulala umakhelwane.“Uvelile eNkantolo yeMantshi yaseNsuze, uzophinde avele ngoLwesithathu oluzayo esecela ibheyili. Umsolwa usagqunywe esitokisini,” kusho uConst Ngcobo. "
    },
    {
        "content": "UNGQONGQOSHE kaGesi, uDkt Kgosientsho Ramokgopa, uthi ukungacishwa kukagesi izinsuku zilandelana kumbule izinqe amaqembu ezepolitiki abesesizakele, esebenzisa lenkinga ukukhankasela ukhetho.URamokgopa uthe lamaqembu awasazi ukuthi akhankase ngokuthini njengoba sekuphele izinsuku eziningi ugesi ungacishwa.Uthe lamaqembu asekhethe ukuqamba amanga, athi ugesi awucishwa ngenxa yokuthi sekusondele ukhetho.Ukusho lokhu ngesikhathi ekhuluma nabezindaba izolo  lapho ebephawula ngezithinta ugesi.Ekuqaleni kwalonyaka nangonyaka owedlule izwe beliphuma lingena ngaphansi kwezigaba ezahlukene zokucishwa kukagesi.Muva nje isathule inkinga yokucishwa kukagesi njengoba sekuphele izinsuku ezingu-26 ungacishwa.Ukungacishwa kukagesi izinsuku eziningi zilandelana kwagcina ukwenzeka ngo-Ephreli 2022, lapho ungazange ucishwe izinsuku ezingu-28 zilandelana.Lesi simo sesiholele ekutheni inkukhu iwusole umgqakazo emaqenjini aphikisayo, asola ukuthi ugesi awucishwa ngenxa yokuthi sekusondele ukhetho.Abaholi bamaqembu aphikisayo abakhombise ukushaya amakhala, umholi we-IFP uMnuz Velenkosini Hlabisa, uNobhala Jikelele we-EFF uMnuz Marshall Dlamini, nomholi weDA uMnuz John Steenhuisen.UHlabisa ucele abantu ukuthi bangayivoteli i-ANC okhethweni oluzayo noma ngabe ugesi uyaqhubeka nokungacishwa.Lokhu ukusho ngesikhathi ekhuluma emcimbini we-IFP obuKwaNongoma ngeSonto.UDlamini yena uthi ugesi uzoqhubeka nokucishwa emva kokhetho.Lokhu ukusho ngesikhathi ehola umbhikisho ngaphandle kwamahhovisi kaMasipala waseMsunduzi ngoLwesihlanu.Esitatatimendeni, uSteenhuisen uthe i-ANC ifaka ingcindezi yokuthi ungacishwa ugesi.Kepha uRamokgopa uthe ukungacishwa kukagesi akuhlangene nokhetho lwangoMeyi 29.URamokgopa uthe kukhona amaqembu ezepolitiki abese sizakele ngenkinga yokucishwa kukagesi.“Bebesebenzisa lenkinga ukukhankasela ukhetho. Ngoba-ke manje ugesi awusacishwa, abasenaso isikhali sokukhankasela ukhetho.“Yingakho sebehambe bekhuluma izinto ezingekho. Kukhona nje engikubone kubhalwe ngomunye wabo, ngihluleka ngisho nawukukuchaza,” kusho uRamokgopa.Uqhubeke ngokuthi ukungacishwa kukagesi izinsuku zilandelana kukhombisa ukuthi imizamo yabo yokulwa nalenkinga isiqalile ukuthela izithelo ezinhle.“Kade sawuqala lombhidlango. Sibhekane nobunzima endleleni nokuyinto engayisho ngesikhathi kumnyama kakhulu, ukuthi kukhona esizokuvuna ngokuhamba kwesikhathi. Sesiqalile-ke ukuvuna,” esho.URamokgopa uthe sebeyayinqoba inkinga yokucishwa kukagesi, yize ingakapheli kodwa usukhona umehluko.Uphethe ngokuthi usemncane umehluko kodwa okubaqinisa idolo wukuthi uyabonakala."
    },
    {
        "content": "UKUGABA ngokudla kwesintu okwehlukile nokuyintandokazi kubantu ababavakashelayo, sekuthele izithelo kwabendawo yokudlela eseMhlanga, eThekwini, iMushroom Lounge, bamenywa ukuyoshaya ibhodwe isonto lonke e-USA.Abale ndawo yokudlela efike kwezwakala ngoMashi nonyaka ngokudla, endaweni egcwele izindawo zokudlela ezidayisa ukudla okujwayelekile emgwaqweni uChartwell Drive, bazoya koshaya ibhodwe e-USA ngoSepthemba 22 kuya ku-26.Umnikazi wale ndawo enedumela nakosaziwayo, uMnuz Sibongiseni Mbambo, uthe ukumenywa kwabo e-USA kudalwe wukufika kwezivakashi zase-USA, ezazize kwiResurgence Conference, ebiseThekwini ngoJulayi nonyaka.Uthe kwathi kusaqhubeka ingqungquthela, ingxenye yazo yafika endaweni yakhe ihamba nemenenja kaMasipala weTheku uMnuz Musa Mbhele nephini leMeya yeTheku uNksz Zandile Myeni.“Sikholwa wukuthi bayithanda kakhulu indawo yethu nohlobo lokudla esikudayisayo, nokho besingakulindele nhlobo lokhu ngoba sisebasha kule ndima futhi asikahlanganisi ngisho unyaka siqalile ukusebenza lapha.“Ngiswele amaphiko okundiza ukukhombisa ukuthi sijabule kangakanani ngaleli thuba, esibona lizosisiza kakhulu ukubeka indawo yethu ebalazweni ngomsebenzi esiwenzayo,” usho kanje.Uthe kuzohamba abapheki bakhe bayophekela abantu base-USA, uthe ithuba lizovula iminyango eminingi futhi liyisiqalo sezinto ezinhle ezinkulu azozenza ngaleli bhizinisi.“Kumanje sekuvele kunabantu abangithintayo koKapa naseGoli becela ngizovula izindawo zokudlela ezifuze lena khona, okukhombisa ukuthi umsebenzi wethu omuhle uyabonakala, nokwenza sikhuthalele ukusebenza kanzima,” kusho uMbambo.Ubonge neSilo uMisuzulu KaZwelithini, oseke wafika kule ndawo, wamupha izibusiso."
    },
    {
        "content": "USASHAQEKILE umndeni wowesilisa oboshelwe icala lokubulala uninakhulu, maqede washumpula ikhanda waligenda njengebhola endlini.UMnuz Thabo Ntokozo Nzimande (31) uthweswe icala lokubulala uNkk Beatrice de Lange oneminyaka engu-80, ngoLwesihlanu.UNzimande uvele eNkantolo yeMantshi yasePinetown ngoMsombuluko ngecala lokubulala okuhleliwe. Icala lihlehlele uJuni 27 ukuze umsolwa aphinde ahlolwe wudokotela isimo sakhe sengqondo.Amaphepha oMbuso, ombiko kadokotela wengqondo ohlole uNzimande ngoMsombuluko ngaphambi kokuthi avele enkantolo, aveza ukuthi umsolwa unesifo esiphazamisa indlela yokusebenza komqondo, i-bipolar.Kula maphepha, udokotela uthi uNzimande akakulungele ukubhekana naleli cala ngenxa yesimo sakhe sengqondo.“Akakwazi ukunikeza incazelo ukuthi yini eyenzeka, akasikhumbuli nhlobo isigameko. Unomlando wokusebenzisa izidakamizwa. Ubesebenzisa imishanguzo yokuthithibalisa isifo anaso. Usengeniswe kathathu esikhungweni esisiza abanenkinga yezidakamizwa,” kusho udokotela embikweni.Umthombo osondelene nalolu daba uthe uNzimande utholakale egenda ikhanda lesidumbu sikamufi wase ekhalelwa amasongo kaSigonyela.Isihlobo sikamufi, ebesizwakala ocingweni ukuthi sikhungathekile, sithe bewumndeni kabathandi ukuphawula ngomshophi obehlele.Sivumile ukuthi senzekile isigameko, sathi umsolwa ubengazikhombisi izimpawu zokuba wumuntu onobungozi ngaphambi kokuthi kwenzeke le nkilayitheka.Okhulumela amaphoyisa KwaZulu-Natal, uColonel Robert Netshiunda, uthe amaphoyisa abizelwa emzini osePinetown afica owesilisa owayegqoke izimpahla ezigcwele igazi.“Isidumbu sikamufi, esasingenalo ikhanda, satholakala egunjini lokulala. Ikhanda latholwa egunjini lokuphumula,” kusho uNetshiunda.Uqhube wathi amaphoyisa abe esethola ukuthi umsolwa ushumpule ikhanda likaninakhulu ngocelemba.Okhulumela uMnyango wezokuThuthukiswa koMphakathi KwaZulu-Natal, uMnuz Mhlaba Memela, uthe sibaphathe kabi lesi sigameko sokubulawa kwesaguga.UMemela udlulise amazwi enduduzo emndenini ngokushona kwesalukazi.“Umphakathi kumele uzithathele phezulu izifo eziphathelene nengqondo futhi kuliwe nesihlava sokusetshenziswa budedengu kwezidakamizwa ezibukeka ziqeda intsha,” kusho uMemela."
    },
    {
        "content": "Ihhovisi likaNdunankulu waseKZN lithi nakanjani liyoshona elanamuhla esegcotshiwe ngokuphelele ozohola uhulumeni wesifundazwe.Okhulumela uhulumeni wesifundazwe, uMnuz Bongi Gwala, uthe konke sekumi ngomumo, sebephothule wonke amalungiselelo. UGwala ubekhuluma ephuma emhlanganweni nabezokuphepha. Kulindelekele ukuthi uMnuz Thami Ntuli agcotshwe njengoNdunankulu wesifundazwe emcimbini ozoba senkundleni iWoodburn, eMgungundlovu.“Konke sekumi ngomumo sikhona nje la endaweni yomcimbi ingqalasizinda ikhona, abezokuphepha bakhona nabobonke abasebenzi bakahulumeni benza umsebenzi wabo ngendlela,’’ kusho uGwala.UNtuli ungena ezinyathelweni zikaNkk Nomusa Dube-Ncube obe nguNdunankulu wokuqala wesifazane ukuphatha isifundazwe iKZN. UGwala uthe kulindeleke ukuthi uNdunankulu afungiswe, uma eqeda sekuyoba kuyena ukuthi wenzanjani maqondana nokuqokwa kwabaphathiswa esifundazweni.UGwala uthe uhulumeni umeme izicukuthwane ezehlukene ezizothamela lo mcimbi futhi noNdunankulu uyazimemela ngokwakhe ngoba kusuke kuwusuku lwakhe.UNtuli onguSihlalo we-IFP eKZN ukhethelwe kwesikaNdunankulu ngoLwesihlanu emcimbini weSishayamthetho ebesihlala okokuqala emuva kokhetho.UNtuli udabuka eVumanhlamvu, eNkandla, kanti uke waba yimeya yakhona. Ukhethwa nje, kade eseyimeya kaMasipala wesiFunda iKing Cetshwayo eRichards Bay.UNtuli uqokwe yi-IFP ngaphambi kokhetho yathi wuyena ezogadla ngaye kwesikaNdunankulu wesifundazwe. I-IFP ingene kuhulumeni wobumbano ne-ANC,DA neNFP.I-IFP ingene ngezihlalo ezingu-15 yalandelwa yi-ANC ngezingu-14  kulandele i-DA ngezihlao ezingu-11. I-NFP yona ithole isihlalo esisodwa okuyisona esinqume ngohulumeni wesifundazwe.I-MK ne-EFF bazithole besele ngaphandle ngesikhathi kubunjwa uhulumeni wesifundazwe. I-MK yiyona enezihlalo eziningi ezingu-37 bese i-EFF iba nezimbili.I-ANC ebiphethe uhulumeni yehluleke yancama wukubuyela emandleni esifundazweni njengoba ilahlekelwe amavoti amaningi okhethweni obelushubile."
    },
    {
        "content": "UTHWALE kanzima evika zimnetha okhulumela i-DA kuzwelonke, uMnuz Solly Malatsi, ngesikhathi bejijimeza ngesikhangiso sokushiswa kwefulegi lezwe. UMalatsi ubeyingxenye yezihambeli ebezithamele inkulumompikiswano yokhetho e-Unisa ophikweni lwayo eMeckleneuk, ePitoli.Inkulumompikiswano iyingxenye yezingxoxo ezihlose ukuqinisekisa ukuthi kunomuzwa wokhetho olulindwe ngabomvu oluzoba ngoMeyi 29.UMalatsi uqale wajijimezwa ngumphathi wohlelo uSolwazi uJJ Tabane, emnika ithuba lokubeka amazwi okuvula. UTabane uthe uMalatsi akachaze ngodaba lokushiswa kwefulegi, kwacaca ukuthi umdudulele esizibeni esinengwenya.Muva nje, kusuke uthuli lwezichwe ezweni emuva kokuthi i-DA ikhiphe isikhangiso sokhetho lapho kushiswa ifulegi lezwe. Isikhangiso bekufanele singene kuthelevishini kodwa sachithwa. UMalatsi uhlangabezane nezimbila zithutha ngodaba.UMalatsi uncome uTabane ngokuthinta udaba kodwa kwabonakala ukuthi luvukuze abaningi abebethamele. Kube nokuhhomuzela kwezitshudeni ebezigcwele zithamele inkulumompikiswano. UMalatsi ugcine esethi kwakuyisingathekiso nje, babengaqondile okubi.“Kwakuyinto nje yokwenza umzekelo. Ngiyacela JJ ungaholeli abantu ophathe ufundile kakhulu uyakwazi ukuqonda kabanzi lolu daba. Bekuyindlela yokuzwakalisa isikhalo ngokuphathwa kwezwe,’’ kusho uMalatsi ezama ukuphesha.UTabane akagudlukanga, umphoqile ukuthi achaze kabanzi emsola ngokugwegwesa kakhulu esikhundleni sokuhlala odabeni. UTabane uthe uMalatsi kufanele achaze ukuthi i-DA isamile yini ekutheni ifulegi bekufanele lishiswe.USolwazi Tabane uqhubekile ejijimeza uMalatsi embuza ukuthi kungani into ehlangisa izwe njengefulegi bengayihloniphi beyiDA. UMalatsi uthe esanake lokho kwangena esinye isihambeli samjijimeza.Okhulumela i-ANC kuzwelonke uNkk Mahlengi Bhengu-Motsiri, ukhwele wadilika kuMalatsi neDA yakhe ngolwefulegi. “Kwamanye amazwe ukushisa ifulegi kuyicala elibomvu ungagqunywa ejele. I-DA nje into eyaziyo wukuphikisa imigomo yoguquko. Uboke ubuke nalapho iphethe khona nje, ichitha yonke imigomo evuna abamnyama,’’ kusho uNkk Motsiri.Amanye amaqembu abekhona bekuyiBOSA, EFF neRise Mzansi abebemelwe ngabaholi bawo."
    },
    {
        "content": "BATUSA ubuhlakani bukaMengameli Cyril Ramaphosa, bokuvala imilomo yabaholi bamaqembu ahlukene, nokubabekela ugibe lokuthi bazikhunge bona eminyangweni ehlukene abajube kuyona.Sisesikhulu isikhalo ngesibalo seKhabhinethi entsha, edidiyele amaqembu angu-11 akuhulumeni wobumbano njengoba inamalungu angu-75. Ongqongqoshe bangu-32 kuthi amaphini ongqongqoshe abengu-43.Abavoti yibona abakhonjwa ngenjumbane ngokuthi ukube bavotele iqembu elilodwa eliphethe uhulumeni, ngabe sincishisiwe isibalo seKhabhinethi ngoba izodla ngaphezu kukaR1 billion ngonyaka. Umhlaziyi wezepolitiki eNyuvesi yaKwaZulu-Natal uMnuz Zakhele Ndlovu, uncome uRamaphosa ngokujuba abaholi bamaqembu eminyangweni abebehlale bekhalaza ngayo bengakabi yingxenye kahulumeni.Ufake umholi we-DA uMnuz John Steenhuisen emnyangweni wezoLimo, oweFreedom Front Plus uDkt Pieter Groenewald emnyangweni wezokuHlunyeleliswa kweziMilo, umholi we-PAC uMnuz Mzwanele Nyhontso umjube emnyangweni wezoMhlaba nokuThuthukiswa kweziNdawo zaseMakhaya, kwathi umholi we-IFP uMnuz Velenkosini Hlabisa wamthuma emnyangweni wezokuBusa ngokuBambisana neziNdaba zoMdabu. Umholi wePatriotic Alliance uMnuz Gayton McKenzie umfake emnyangweni wezeMidlalo.Ujube nePhini likamengameli we-IFP Inkosi Mzamo Buthelezi, emnyangweni weziSebenzi zikaHulumeni nokuPhatha, kwathi uNksz Siviwe Gwarube obenguSotswebhu we-DA ePhalamende wamjuba emnyangweni weMfundo eyisiSekelo.Umholi we-UDM uGeneral Bantu Holomisa ujutshwe njengePhini likaNgqongqoshe emnyangweni wezokuVikela.Kuyaziwa ukuthi i-DA ibihlale igxeka uhulumeni ngezithinta ezemfundo, kusuka odabeni lwezinkinga zezindlu zangasese zemigodi ezikoleni, abafundi abangakuqondi abakufundayo, izinga eliphezulu labafundi abashiya phakathi isikole nezinye.  Kwezolimo leli qembu lihlale likhala ngokuthi kumele kubhekelelwe abalimi.IPAC isekhaleni lokuthi umhlaba ubuyiswe ngaphandle kwesinxephezelo kanti i-FF Plus, yona ike yaphakamisa ukuthi kubuyiswe isigwebo sentambo kuleli.UNdlovu uthe:“Ubacuphele umgoga abaholi ngokuthi abafake eminyangweni enezinselelo. Ngeke bakhale kumuntu uma sebengenzi mehluko ngoba abazokwazi ukwenza noma yikanjani eminyangweni abayiphethe,” kusho uNdlovu.UNdlovu uthe ongqongqoshe bamaqembu ahlukene akaboni kukhona imigomo yamaqembu abo, abazoyiphusha kuhulumeni wobumbano.“Imigomo ezolandelwa izohlanganisa uhulumeni wobumbano, hhayi iqembu elilodwa. Ngakho akukho okuzobe kuphuma emaqenjini esingakubona kuphuma eminyangweni ephethwe abanye ongqongqoshe okungebona abe-ANC,” kuqhuba uNdlovu.UNgqongqoshe ehhovisi likamengameli uNksz Khumbudzo Ntshavheni, useyalele ozakwabo kwiKhabhinethi ukuthi babambe amatomu, bangaphefumuli ngezinto abazozenza eminyangweni yabo ngoba umkhombandlela ozolandelwa uzokhishwa nguRamaphosa.Le migomo izokhishwa ngelizayo emhlanganweni weKhabhinethi Lekgotla, ohlanganisa bonke ongqongqoshe, amaphini abo nabaqondisi jikelele.Emuva komhlangano uRamaphosa uzokwenekela izwe ngomkhombandlela ozolandelwa nguhulumeni kule minyaka emihlanu ezayo uma sekuvulwa ngokusemthethweni iPhalamende.Kuzocashunwa imigomo yamaqembu ahlukene ayingxenye yohulumeni wobumbano, ezoyisa izwe phambili futhi ehambisana nemigomo yokuthuthukisa izwe, iNational Development Plan (NDP). “Alikho iqembu okuzothi uma sekuphasiswe le migomo bese kuba elayo. Kuzoba ekahulumeni, ihlanganise wonke amaqembu angu-11 ayingxenye kahulumeni. Lokhu kusho ukuthi akekho ungqongqoshe ozophusha imigomo yeqembu lakhe kodwa imigomo ezophushwa ngekahulumeni,” kuchaza uNksz Ntshavheni.Uveze ukuthi amaqembu ayingxenye kahulumeni wobumbano, uma esevumelene ngemigomo ngeke esakwazi ukuyigxeka.“Amaqembu aphikisayo yiMK ne-EFF kanjalo namanye angekho kuhulumeni wobumbano. Amaqembu akuhulumeni wobumbano, yiwona aphethe uhulumeni.”Mayelana nabakhala ngokwanda kwesibalo seKhabhinethi ekubeni bekunezinhlelo zokuyinciphisa, uNksz Ntshavheni, uthe abavoti yibona abadale lesi simo.“Ukube abavoti bavotela iqembu elilodwa ukuba libuse uhulumeni, ngabe ayibanga khona le nkinga. URamaphosa wayehlele ukunciphisa isibalo seKhabhinethi kodwa ngenxa yokuthi iqembu lakhe alitholanga amavoti enele okuthi akwazi ukwenza lokhu, leli phupho alizange lifezeke.” Kukhona nalabo abangaboni lo hulumeni wobumbano kuphela ihlandla lawo ngo-2029, usabumbene. UNobhala jikelele we-ANC uMnuz Fikile Mbalula, uthe abanankinga nabazophuma kulo hulumeni.“Silindele ukuthi kukhona abazophuma kodwa kukhona abazongena babe yingxenye kahulumeni omusha. Abahambe abahambayo, sizosala siyincenga,” kugcizelela uMbalula."
    },
    {
        "content": "INKULUMO yeSilo uMisuzulu Sinqobile kaZwelithini iwashiye ekhuluma ngezwi elilodwa amaqembu abangayo esiShayamthetho saKwaZulu-Natal.Amaqembu ameleleke esiShayamthetho ancome inkulumo yeSilo, athi ithinte amaphuzu asemqoka.INdlulamithi yamakhosi yethule inkulumo yokuvula isiShayamthetho saKwaZulu-Natal izolo, lapho ikhulume khona ngobugebengu, inhlupheko, ezokuvakasha nokunye.UNdunankulu waKwaZulu-Natal, ongusihlalo we-IFP esifundazweni, uMnuz Thami Ntuli uthe bazohlale bezihlonipha iziyalo zoNgangazwe lakhe.“Bayede, kuyasithokozisa ukuthi ngaso sonke isikhathi uma kuvulwa isiShayamthetho iSilo sibeka eceleni esisuke sikwenza, size sizokhuluma nathi. ISilo siwuphawu lokuthula noxolo. Yingakho kusijabulisa ukuba iSilo sibe phakathi kwethu. Njengamalungu esiShayamthetho sizimisele ukulandela iziyalo zoNgangazwe.”UNtuli uthe nabo iyabakhathaza eyobugebengu obudlangile, okungelinye lamaphuzu iSilo esigxile kakhulu kuwo ngesikhathi sethula inkulumo.“Sixoxile kakhulu ngale ndaba ngesikhathi kunomhlangano weKhabhinethi, iLekgotla. Sizosebenzisana namaphoyisa ukuqhamuka namasu okubhekana nale nkinga. Njengoba sizokuba nengqungquthela yokubhunga ngobugebengu, sizoxoxa ngokuvikelwa koNdabezitha namakhansela.”UMphathiswa wezokuThutha, ongusihlalo we-ANC KwaZulu-Natal, uMnuz Siboniso Duma, uthe nakuba inkulumo yeSilo ibe mfishane, ikwazile ukuthinta zonke izihloko ezisemqoka.“Kusijabulisile ukuthi iSilo sithinte konke okubalulekile. Manje kufanele abantu baKwaZulu-Natal babumbane ukuze kuzofezeka izifiso zeSilo.”UMphathiswa wezeZimali, ongumholi we-DA KwaZulu-Natal, uMnuz Francois Rodgers, uthe kubajabulisile ukuzwa iSilo sikhuluma ngezokuvakasha.“Ngicabanga ukuthi sithe ukulala kancane lapha KwaZulu-Natal uma kuziwa kwezokuvakasha. Kufanele engabe sisebenzisa ukuba nomlando ocebile njengesifundazwe ukuheha abavakashi. Lena yinto engizoyigqugquzela emihlanganweni yeKhabhinethi ukuba siyenze.”Okhulumela i-MK esiShayamthetho, uMnuz Emacous Mbatha, uthe njengeqembu elihlonipha ubukhosi, bazosebenzisana neNdlulamithi ukuxazulula izinkinga ezibhekene nesifundazwe.“Izinto ezibalulwe oNgangazwe lakhe zidinga ukuthi wonke amaqembu asebenze ndawonye. Kuyajabulisa ukuthi kulo hulumeni omusha uqhubeke umkhuba wokuthi iSilo sinikwe ithuba lokuthi sikhulume nathi. Njenge-MK siyabuhlonipha ubukhosi, yingakho lapha esiShayamthetho siholwa yinkosi (Phathisizwe) Chiliza.”Namhlanje uNtuli uzokwethula umhlahlandlela wesifundazwe, khona esiShayamthetho sesifundazwe."
    },
    {
        "content": "BAFUNA lusukunyelwe phezulu abazali olwabafundi abafuna ngoshova o-R100 okuyimali yokuvikela abanye esikoleni iMsebe Primary eMlaza, kwa-H.Lokhu kudalulwe ngomunye wabo, uMnuz Sithembiso Lamjola, kulandela ukuya kwabo kulesi sikole izolo, beyofuna izimpendulo.Elandisa, uLamjola uthe uthole ngempelasonto ngokwenzeka kulesi sikole, ehlangana nomzali wengane efunda khona.“Uthe ukhathazekile ngengane yakhe ethi ayisafuni ukuphinde ilubhade esikoleni ngoba ikhathele ukukhokha imali yokuvikelwa,” kusho uLamjola.Uveze ukuthi uthe uma esenza olwakhe uphenyo endaweni, wathola ukuthi ziningi ezikhala esifanayo.Uthe bathole ukuthi sekunesikhathi iqeqebana labafundi abafunda uGrade 6 no-7 kulesi sikole abazibiza ngeQwabe Protection, befuna imali kubafundi abafunda amabanga angaphansi kwawabo.“Kuthiwa babeka isamba sika-R100 ukuthi umfundi ngamunye akasikhokhe. Kuvela ukuthi babeka umthetho othi umfundi ngamunye angakhokha phakathi kuka-R1 kuya ku-R5 nsuku zonke ukwehlisa isikweletu sakhe sika-R100 aze asiqede,” kusho uLamjola.Uthe abafundi abakhala ngokuthi abanayo le mali, baphila impilo yokushawa ngezimpama zonke izinsuku yileli qeqebana “labavikeli”.Uthe engxogxweni ababe nayo nothishanhloko wesikole, bathole ukuthi isikole siyazi ngodaba kodwa akukho zinyathelo ezitheni esesizithathile.“Sikhonjiswe uhlu lwaleli qeqebana elenza lo mkhuba, satshelwa ukuthi bake bashawa, kodwa kwangabe kusaba khona okunye okwenziwayo ngabo,” kusho uLamjola.Udalule nokuthi abafundi abakwaziyo ukukhokha le mali yokuvikelwa yiqeqebana libasabisa ngokuthi uma bebika kothisha noma kubazali, bazophela yinduku.Uthe isimo sesiphumile esandleni njengoba sekukhona abafundi bezikole ezingomakhelwane, abalinda leli qeqebana ngaphandle kwesikole.Uveze nokuthi sebekhona nabanye abazali abaqhinqa ngaphandle kwesikole ukuzobheka “amabhoklolo” ahlukumeza izingane zabo.“Sifuna ilungiswe masinyane le nto ingaze yonakale kakhulu. Asinazo izingane ezizoyeka isikole ngenxa yeqeqebana labavikeli futhi asiludingi udweshu oluzosuka ngaphandle kwesikole ngenxa yale nto,” kubhoka uLamjola.Uthe bafune umhlangano ophuthumayo nesigungu esilawula isikole, iSchool Governing Body (SGB), ukuze ichaze ukuthi yini isikole esiyenzayo ukulwa nesihlava?Uthe sebelubikile udaba nakumphathi wesiteshi samaphoyisa endaweni, ukuze amaphoyisa angenelele ngokubheka ukuthi imali eqoqwa iqeqebana kubafundi liyayidla lona noma kukhona abantu abadala abangaphandle kwesikole eliyisa kubo.Usihlalo weSGB, uMnuz Zakhele Khumalo, uthe akulona iqiniso ukuthi kunenkinga efana nale esikoleni, wathi lokhu okushiwoyo, yinto nje esetshenziswa amaqembu epolitiki afuna ukuzitholela amaphuzu emphakathini.Uthe ukube kukhona into efana nale esikoleni ngabe sebeyazi ngayo njengoba abafundi nabo abazali bevulelekile ukubika ngezinto ezingahambi kahle esikoleni.Uvumile ukuthi kukhona isigameko lapho kuke kwaba khona abafundi abayishumi nanye, ababelindwe ngabanye ngaphandle kwesango lesikole.“Sathola ukuthi ingxabano yayisuswe ukulwa kwababili  ngempelasonto ngakubo. Yase ingenelelwa abangani bangaphandle, abazoqhinqa ngaphandle kwesikole,” kusho uKunene, othe babiza amaphoyisa ukuzolekelela abangaphakathi ukuthi bagoduke bephephile.Uveze nokuthi bakhipha isexwayiso esiqinile kulaba abangaphakathi ukuthi uma kuke kwezwakala ukuthi balwile, bazoxoshwa esikoleni.Uvumile ukuthi uhlu lwabafundi luzibiza ngeQwabe Brothers, kodwa uma bebuzwa ngaleli gama, bavele bashona le nale.Okhulumela uMnyango wezeMfundo KwaZulu-Natal uMnuz Muzi Mahlambi uthe bazothumela imenenja yesekethe ukuthi iyolubheka lolu daba.“Sizocela isikole sisebenzisane nabazali. Ngeke sikubekezelele ukuhlushwa kwabafundi ngabanye ezikoleni zethu ngoba kufanele zibe yizindawo eziphephile,” kusho uMahlambi."
    },
    {
        "content": "UMNDENI wowesilisa okuthiwa wadutshulwa wabulawa yiphoyisa ngoba encike emotweni yalo eMolweni, eThekwini, ukhala “ngokucanasa’’ kwalo.Umufi uMnuz Qaphela Mdima wadutshulwa ngaphandle kwendawo yobumnandi i-Casablanca Lifestyle, ngoNovemba 2022.Kwaboshwa uSergeant Sibonelo Christopher Shabangu ongumsolwa wadedelwa ngebheyili ka-R5 000.Selihlehle izikhawu ezintathu icala sekumele uShabangu ethule ubufakazi eNkantolo yesiFunda ePinetown, ngokwenzeka.Lokhu sekunenge umndeni kamufi okhala ngokuthi akucaci nanezizathu zokuthi yini ebambezela ukuthi kuqhutshekelwe phambili necala.Umfowabo kamufi, uMnuz Qiniso Mdima, uthe sekuqala ukubakhathaza lokhu.“Sekuyophela unyaka wesibili umfowethu abulawa nguShabangu kodwa yena uyazicanisela nje wanikezwa nebheyili. Thina sizwa ubuhlungu bokuthi sashonelwa, nokumbona kwethu (uShabangu) enkantolo kuvusa amanxeba ngoba namanje asazi wambulalelani,’’ usho kanje.Ukhuluma kanjena nje, uthe ufike kule nkantolo ezolalela icala kodwa watshelwa ukuthi lahlehliswa bona bewumndeni bengazi.Uthe uthole esesenkantolo ukuthi icala lihlehlele u-Okthoba 8 no-9 enkantolo efanayo.“Ukuya enkantolo kungenzeki lutho kubonakala sengathi wukuhlehlela emuva ngoba bese sithi silindele isiphetho secala. Nethemba liya ngokushabalala ukuthi ubulungiswa siyobuthola ekubeni sibubheke ngabomvu,’’ echaza.Uveze ukuthi izingane zikamufi ezinhlanu zidonsa kanzima kusukela ahamba emhlabeni.UMbuso sewaluphothula uhlelo lwawo lokubiza ofakazi, izintambo waziphonsa kuMnuz Andile Dkela ongummeli kaShabangu."
    },
    {
        "content": "BAZOYIKHOTHA imbenge yomile abasabisa ngodlame, abavala imigwaqo, abacekela phansi ingqalasizinda, abasabalalisa izinto ezigqugquzela udlambedlu ezinkundleni zokuxhumana nolwazi olungelona ngokhetho lukazwelonke olungenyanga ezayo.Lesi sexwayiso sikhishwe yithimba longqongqoshe ababhekelele ukuphepha njengoba ngoMeyi 29, kuzovotwa okhethweni lukazwelonke nolwezifundazwe.UNgqongqoshe wezokuVikela uNksz Thandi Modise, uxwayise ngokuthi bazoboshwa abazophazamisa ukhetho nabazophambana nomthetho ngokucindezela  ilungelo labantu bakuleli.Uveze ukuthi abantu banelungelo lokukhululeka, ukuphepha nokuthi amalungelo abo angacindezelwa.“Abazophambana nemigomo ebekiwe ngalesi sikhathi bangazithola sebegwetshwa iminyaka engu-30 bebhadla ejele. Sinxusa umphakathi ukuthi ungalusabalalisi ulwazi ongenabo ubuqiniso ezinkundleni zokuxhumana ngoba bazoba senkingeni. “Nalabo abahlose ukudida abavoti bazoba senkingeni,” kusho uNksz Modise esithangamini sabezindaba ePitoli, izolo. Uthe amaphoyisa azobafuna aze abathole labo abacabanga ukuthi bazosabalalisa izinto becasha ngezinkundla zokuxhumana.Unxuse nabaholi bamaqembu ngokuqaphela abakushoyo, bangakhulumi izinto ezizokwenza kube nabaphula umthetho.Umphakathi unelungelo lokuthi ubhikishe kodwa lokho kumele ukwenze ngokuthula, kungacindezelwa ilungelo labanye..Uveze ukuthi uhlaka iNATJOINTS, lizobhekana ngqo nanoma yiluphi udlame olungase luqubuke. “Sizoqapha izikhungo nengqalasizinda ebalulekile yokuvota nanoma iyiphi enye izigebengu ezingadlalela kuyona. “Umphakathi awubike noma yimaphi amacala athinta ukhetho noma udlame eziteshini zamaphoyisa noma emahhovisi ekhomishini yezoKhetho,” esho. UNgqongqoshe wamaPhoyisa uMnuz Bheki Cele uveze ukuthi zingu-500 izikhungo zokuvota abazoziqapha ngelokhozi.Uthe lezi ziteshi zisabalele ezifundazweni ezahlukene okubalwa iKwaZulu-Natal, Mpumalanga nakwezinye izindawo.UCele uthe basebenzisana neKhomishini yezoKhetho eziteshini zokuvota ezingu-23 700. “Sizoqapha yonke indawo bese sigxila kulezi ezingu-500 ngenxa yokuthi yizona ezingaba nezinto ezingenzeka. Abazophambana nomthetho ngeke sinanaze ukubavalela. “Abantu banelungelo lokubhikisha kodwa lokhu kumele bakwenze belandela umthetho,” kuqhuba uCele Uthe ngeke aziveze izibalo zamaphoyisa azojutshwa kodwa zonke izikhungo zizoba namaphoyisa.“Engingakusho wukuthi azobe enele amaphoyisa azojutshwa. Sifuna abantu bakhululeke ngosuku lokuvota ngoba akukho okubi okuzokwenzeka,” kuqhuba uNdosi. Uzwakalise ukukhathazeka ngokubulawa kwamaphoyisa wathi banethimba eliphenya lezi zehlakalo, elinye lizogxila nakwezinye izifundazwe njengoba lesi sihlava sande eKZN.UNksz Modise uthe iminyango ehlukene okubalwa owezobuLungiswa, amaphoyisa nophiko lwezokuShushisa, inohlelo lokusheshisa amacala athinta ukhetho njengoba abashushisi bemi ngomumo.Ubalule nokuthi isikhungo esibhekele izinhlekelele kuleli simi ngomumo ukusiza ezindaweni okungase kuqubuke kuzona isimo esingesihle sezulu.“Lesi sikhungo sisebenzisana nohlaka olubhekele lesi simo ukuze kusheshe kuhlonzwe uma kungase kudaleke inhlekelele. Amathimba azosebenza ubusuku nemini eqaphile,” kuphetha uModise."
    },
    {
        "content": "BALENGELA eweni lokuba bahlakazwe omasipala abangasebenzi kuqalwe phansi kuvotwe ukuze kukhethwe ubuholi obusha.UMnyango wezokuBusa ngokuBambisana neziNdaba zoMdabu uthe ngeke abantu balinde ukhetho lwamakhansela ngo-2026 ekubeni izinto zibheda manje.Lo mnyango, oholwa nguMnuz Velenkosini Hlabisa, uthe uwutholile umbiko ebuholini bawo obudala mayelana nesimo somasipala ezweni.UHlabisa uthe uhulumeni wasekhaya (umasipala) ubalulekile ngoba yiwona ohlinzeka abantu ngezidingongqangi futhi uthuthukise imiphakathi.Uthe bawu-257 sebebonke omasipala eNingizimu Afrika futhi kulindeleke bayisebenzise ekwenzeni izidingo zomphakathi imali abasuke behlinzekwe yona.“Kunomasipala isimo sabo esingagculisi. Sizoqala sikhulumisane nabo sibezwe ukuthi yiluphi usizo abaludingayo. Uma sebekushilo abakufunayo sizobe sesibanika khona bese sibabekela isikhathi sokuguqula isimo,” kusho uHlabisa.Uthe uma umnyango usukwenze konke kodwa ingabikhona inqubekela phambili, yilapho bezothatha khona izinyathelo ezinqala.“Awukwazi ukugcina abantu iminyaka emihlanu kumasipala ongasebenzi. Kumele kunikezwe abantu ithuba lokuthi bakhethe kabusha abaholi njengoba bekhombisile ngoMeyi 29 ukuthi bayalishintsha ivoti labo uma ingekho inqubekela phambili,” kusho uHlabisa.UHlabisa ugcizelele ukuthi asikho isidingo sokuba umuntu agcinwe esikhundleni asiphethe ekubeni engawenzi umsebenzi asuke ebekelwe wona. Uqhube wathi bazophinde baxhumane nezinyunyana zabasebenzi komasipala balubeke ezithebeni lolu daba.Akazange awadalule amagama alabo masipala abangasebenzi, wathi usafuna ukuqale akhulumisane nabo.Kwenzeka lokhu nje ngeledlule uMengameli Cyril Ramaphosa, evula iPhalamende, uthe uhulumeni kazwelonke kumele ulekelele omasipala. Ubalule noMasipala waseThekwini athe kumele kusetshenzwe ubuyiselwe esimeni esihle owawukusona kudala.Lo masipala usanda kukhomba indlela obeyimeya yawo, uMnuz Mxolisi Kaunda, isikhala savalwa nguMnuz Cyril Xaba.Njengamanje kunezinhlelo zikahulumeni wesifundazwe nokazwelonke zokuwukulekelela ukuze ukwazi ukusebenza ngendlela efanele."
    },
    {
        "content": "UVUKE umbhejazane umphakathi waseKatlehong wangqongqisa isonto likaMfundisi Paseka Mboro Motsoeneng, i-Incredible Happenings, kulandela isehlo sangoMsombuluko lapho ehlasele khona isikole efuna ukuthatha ngodli abazukulu bakhe.Ecacisa ngesehlo sangoMsombuluko, uMboro uthi izingane ezibonakale kwivideo ezicaphuna esikoleni ngabazukulu bakhe. Uthe kulawa ma-video ababonisi konke okwenzekile kodwa baveza lokhu okuthandwa abenzi bokubi.Uthe unina walezi zingane wayeyilungu lebandla lakhe, wamlapha emsiza njengoba wayenezinkinga nomndeni wakhe.“Lo muntu wesifazane mdala, wathandana nendodana yami encane kunaye ngenhloso yokwenza imali ngoba azi ukuthi nginemali. Lezi zingane wayezithuka ezibiza ngezidwedwe, engazifuni. Ngizikhulise iminyaka eyisikhombisa izingane, manje sekufika ugogo wazo uyazithatha.Uthe ugogo uthathe izingane wayohlala nazo, manje usefuna imali yesondlo kuyena phezu kokuba wayezithuka. Uveze ukuthi bavulelene amacala nomndeni walo wesimame ongumama wabazukulu ngoba bathathe ngenkani lezi zingane futhi basebenzisa isikhathi sesikole ukuzihlukumeza.“Kungani beyifuna kimi imali yesondlo sezingane? Kubuhlungu ngoba abantu besifazane bayawahlukumeza amadoda uma eziphindiselela ebashaya, bagijimela emaphoyiseni bawabophise agwetshwe iminyaka kodwa kube kuyiwo asukeliwe.”Commander in Chief Pastor Mboro says he heals the sick, he raises the dead, he, he he, where is God in the picture? Can all fake churches close down? pic.twitter.com/zTg9Sfa7duUsola lo mndeni ngokuzama ukwenza imali ngalezi zingane ngoba baxakwe yimali. Uthe balungisa indlu abahlala kuyo, abanayo nempahla endlini kanjalo nokudla yingakho bezama ukwenza imali ngaye.“Bahlangene bonke ngisho nothisha baseMatsediso ngoba uNkk Webster, ongomunye wogogo walaba bazukulu, ufundisa lapha. Ngitshele abaqaphi bami ukuthi bangadubuli, ngizothatha ucelemba ngiyobathusa ngawo kodwa uma besidubula sizoziphindiselela,” kusho yena engaphandle kwesiteshi samaphoyisa.“Wena ungenzenjani uyiphoyisa, uyintatheli abantu behlukumeza izingane zakho? Bafika kwami bezongihlasela, bazi kahle ukuthi nginezikhali, uma ngiziphendulela bazongisola bathi ngihlasela abantu besifazane,” kuqhubeka yena."
    },
    {
        "content": "NGESONTO ekuseni uMasipala waseGeorge ukhiphe umbiko wakamuva ngotakulo oluqhubekayo ngebhilidi eliku-75 Victoria Street, eGeorge.Sekuphele izinsuku eziyisithupha kusukela kwaqala umsebenzi wokutakula abasebenzi abawelwa yileli bhilidi elakhiwayo eliyizitezi ezinhlanu zamafulethi.Ngokwemibiko eqinisekisiwe:- Babengu-81abasebenzi ngosuku lwesigameko okunguMsombuluko odlule emini- Bangu-45 abasebenzi abatakuliwe obhuqwini lwebhilidi- Bangu-16 okuqinisekiswe ukuthi bashonile- Bangu-14 abasesibhedlela abasalashwa kanti- Bangu-36 abangakatholakali.Umsebenzi wotakulo oholwa amathimba ahlukahlukene emaphoyiseni, abezimo eziphuthumayo bayaqhubeka nokuthungatha abantu abangakatholakali.Kubikwa ukuthi kudingeke ukuba kutholakale abasizi bengqondo abakhuluma izilimi  iChewa, Portuguese nesiShona njengoba iningi labasebenzi likhuluma lezi zilimi.Ngaleyo ndlela kunzima ukuthola imininingwane ephelele ngokuthi bangobani futhi basukaphi.UMasipala waseGeorge unxusa abangasiza ngokutolika ukuba baxhumane noKholiswa Jobela 078 210 5972 noma u-Apolus Swart ku-061 504 4205"
    },
    {
        "content": "BAYALWE ngokuthi bangalenzi iphutha lokukhukhumala bakhohlwe ukuthi bahola abantu abefundisi be-Ethiopian Holy Baptist Church ebebekade begcotshelwa ukuhola igatsha laleli bandla elisePitoli.Leli bandla elihlanganisa iminyaka engu-101 laba khona, laziwa kakhulu ngele Zikhova Ezimnqini. Libalwa namanye anamlando omude nonothile.Bekukade kugcotshwa uMfu Vusi benomkakhe uMfu Sphiwe Jiyane, njengabaholi begatsha iNyanda elisePitoli.Inkonzo yomgcobo ibikade iqhubeka khona ePitoli. Ibihanjelwe yizifunda zaleli bandla eziyisithupha ezitholakala eNingizimu Afrika yonke.Inhloko yebandla kuzwelonke, uSenior Bishop Jeremiah Mashinini, ibeqhuba inkonzo yokubagcoba ngokusemthethweni.UMashinini ubadonse ngendlebe ngokuthi bangalenzi iphutha lokukhukhumala baze bakhohlwe ukuthi baphathiswe into kaNkulunkulu. Uthe umholi wangampela uyazithoba futhi wazi kahle ukuthi uphathisiwe akenzi into yakhe.Ekhuluma ebhekise ngqo kubona uthe: \"Kukhona konke enikwenzayo, kumele nazi ukuthi lona umsebenzi kaNkulunkulu. Ngakho-ke kumele ninyathele ngokukhulu ukucophelela lokhu.''Ubancomile ngomsebenzi omkhulu nomuhle athe sebewenzele ibandla, wathi ukusebenza kwabo ngokwethembeka kuyona yonke le minyaka yikhona  okuholele ekutheni bathenjwe ngokuhola leli gatsha.\"Indlela enikhombise ngayo ukwethembeka yiyona edale ukuthi kubonakale kungaba yinina eningawenza kahle lo msebenzi,'' usho kanje.Omunye wabaholi baleli bandla, uMfu Vusi Ntanzi, uthe ibandla linenhlanhla enkulu yokuba nabaholi bohlobo lwabo.Naye ekhuluma ebhekise kubona uthe: \"Ibandla likaNkulunkulu ngobubanzi balo liyabadinga abaholi abafana nani ngokwenza. Sengathi ukugcotshwa kwenu kungedale ukuthi niguquke kokuhle ebenivele nikwenza ngaphambilini.''"
    },
    {
        "content": "BANIKWE izinsuku eziwu-30 abaphathi bekhaya labadaba iKwaMashu Christian Care Society ukuba balungise isimo salo, kungenjalo lizovalwa.Kuleli sonto, uMphathiswa wezokuThuthukiswa koMphakathi, uNksz Mbali Shinga, unikele kuleli khaya kungazelele muntu emuva kokuzwa ukuthi uMasipala weTheku usulivalele amanzi ngenxa yokuthi likweleta ngaphezu kuka-R2 million.“Leli khaya lisebenza ngokuzimela kodwa lokho akusho ukuthi sizosonga izandla uma izinto zingahambi kahle. Sesiqalile ukuxoxa noMasipala weTheku ukuqinisekisa ukuthi amanzi akhona. Akukwazi ukuthi abantu abadala bangayothutha amanzi. Sikhiphe nomnqamulajuqu wokuthi abaphathi beKwaMashu Christian Care Society balungise isimo saleli khaya. Uma bengasilungisi sizobhalela uMnyango wezokuThuthukiswa koMphakathi kuzwelonke ukuba ulivale. Ngeke sivume abantu abadala bahlale ngaphansi kwezimo ezinzima,” kusho uNksz Shinga.Uthembise ukuthi uzosiqapha ngeso lokhozi isimo saleli khaya ngoba ufuna abantu abadalala baphile kamnandi, hhayi ukuthi baphatheke kabi.Ngaphandle kokuvalwa kwamanzi, uNksz Shinga uveze ukuthi iKwaMashu Christian Care Society inezinkinga zokuphathwa njengoba amalungu ebhodi engaboni ngasolinye okuze kwaholela ekutheni ibhange ligodle kwi-akhawunti imali yaleli khaya.UNksz Shinga ujube ithimba eliyisipesheli elizosebenzisana nabaphethe ikhaya ukuze likwazi ukuthola imali yalo, likhokhele izikweletu, likhuluma noMasipala weTheku ukuqinisekisa ukuthi amanzi ayabuya.Uphethe ngokuthi uzosiqapha ngeso lokhozi isimo, ukuqinisekisa ukuthi isimo siyalunga ukuze abadala bahlale ekhaya elifudumele."
    },
    {
        "content": "BANINGI abantu besifazane abamnyama abasebenzisa imikhiqizo ehlukene eshintsha ibala lesikhumba sabo sikhanye noma basebenzise imikhiqizo yokuthi bangagugi.Lokhu kushiwo uNkk Futhi Mkhize owudokotela owenza imikhiqizo yokwelapha neyesikhumba esebenzisa owoyela namakhambi emvelo, iPhyto Medicine, obuye abe nomkhankaso ogqugquzela ukuthi abantu bangasebenzisi imikhiqizo ekhanyisa ibala, iNgimnyama Ngimuhle, ephawula nge-video yomlingisi , uKhanyi Mbau ebisabalele ezinkundleni zokuxhumana.UMbau ubethi kade ehlinzwa elungisa ubuso okunye bekungezwakali kahle ngoba ubesavuvukele kodwa ubesho ukuthi i-video uyenze ngemuva kwamahora amane ehlinziwe.Kuyo ubengacacisi igama lokwelashwa kwakhe kodwa abaningi bathe ubenza iFace Lift Sugery. UNkk Mkhize, uthe kungenzeka ukuthi okukaKhanyi sekudlulele noma yena akesabi ukuphumela obala ngendlela azizwa ngayo, kodwa baningi abantu besifazane abamnyama abangazethembi ngebala labo abasebenzisa imikhiqizo eminingi eyehlukene ukuze bakhanyise isikhumba ngoba bekholwa ukuthi uma ukhanya umuhle. “Ukuba nemibimbi indalo ekhombisa ukuthi usukhulile. Ungakwazi ukuzivocavoca ngendlela yokuthi kungasheshi kodwa hhayi ukuthi kungenzeki. Ikhona nemikhiqizo yemvelo eyenza okufanayo. Ukuba nemali kwenza ukuthi abantu bakhethe izinto abacabanga ukuthi zisebenza kahle kodwa ezinobungozi okungenzeka bungelapheki,” kusho yena. Imibono yabantu ngesithombe sakhe ezinkundleni zokuxhumana  beyehlukene, abanye bemgxeka, abanye behleka bethi uthenge ubuso obusha. UKhulasande Duncan Mashinini, uthe: \" UMichael Jackson wethu,\"UThaah Nzwakele Dube, uthe: \" Shembe useyiShayina-ke manje uKhanyisile kodwa yini?,\"USane MaNgwane Khanyile, uthe:\" Cha uNkulunkulu ungizonda ngempela imali uyinika abantu aba-wrong,\"I-website yeMayo Clinic, ithe abenza i-face lifting surgery basuke befuna ukuhlale bebukeka bebancane, befuna nokulungisa izinkinga zesikhumba  esigqunqile. Ithe bukhona ubungozi obungaba obesikhashana noma unomphela.Ithe ukuvuvukala emahoreni okuqala angu-24 yinto ejwayelekile eyelaphekayo.\"Uma uke wakhuluphala noma wancipha, ukuma kobuso bakho kuyaphazamiseka,\" kuchaza i- website. "
    },
    {
        "content": "KUZOBA ukhethu’ khethi kubavoti kuleli njengoba bengu-14 662 abantu abazongenela ukhetho ekubeni izihlalo ezibangwayo zingu-887 kuphela.Lezi zihlalo ezasePhalamende kanjalo neziShayamthetho zezifundazwe.Okhulumela ikhomishini yezokhetho uNkk Kate Bapela, uthe bangu-6 743 ababanga izihlalo eziShayamthetho, babe ngu-3 596 ababanga izihlalo ePhalamende kuthi abangu-4 323 babange izihlalo zeProportional Representation (PR) ezibangwa amaqembu kuphela.Uthe abantu banikwe kuze kube ngu-5 ntambama namhlanje ukuthi bakhononde ngabantu abangenela ukhetho okubalwa nabalungenela ngokuzimela.Uveze ukuthi bangu-42 abantu okuvele ukuthi bebesohlwini lwamanye amaqembu.“Laba bavela emaqenjini angu-39, kanti omunye ongenela ukhetho ngokuzimela uvela ohlwini lwelinye iqembu. Uhlu lwabantu abangenela ukhetho lutholakala emahhovisi ethu.” Uveze ukuthi iGauteng iyona ezoba nabantu abaningi njengoba inamaqembu angu-40, nababili abangenela ukhetho ngokuzimela ngakho iyona ezoba nephepha elide kunawo wonke kuleli.Uveze ukuthi ikhomishini izonquma ngalabo okukhalwa ngabo kusasa kanti uma bengeneme ngesinqumo se-IEC bangamangala enkantolo yezokhetho ezonquma ngo-Ephreli 2. Ubalule ukuthi uhlu lokugcina lwabangenele ukhetho luzoshicilelwa ngo-Ephreli 10. Ukhumbuze abantu ukuthi bazokwazi ukuvota lapho behlala khona kuphela.Uthe abazobe bengekho lapho behlala khona ngosuku lokhetho bangabhalela isikhulu sekhomishini bafake isicelo sokuthi bazobe bevota kwesinye isikhungo.Kumele bakwenze lokhu ungakashayi uMeyi 17 njengoba ukhetho lungoMeyi 29. Ukufakwa kwesicelo sokuvota lapho ungahlali khona akuhambisani nokufaka isicelo sokuvota ngokuyisipesheli okuzovulwa isicelo sakho maphakathi noMeyi. Abazosheshe bavote abazobe besebenza ngosuku lokhetho, abagulayo, abangakwazi ukuhamba kanjalo nezaguga. "
    },
    {
        "content": "INKANTOLO yeMantshi eThekwini inqabele ibheyili abasolwa ngokubulala umculi u-Kiernan “AKA” Forbes nomngani wakhe uTebello “Tibz” Motsoane.Laba basolwa okungoMnuz Lindokuhle Mkhwanazi (30), Lindani Ndimande (35), Siyanda Myeza (21), Mziwethemba Gwabeni (36) kanye noLindokuhle Ndimande (29), bebevele enkantolo ukuzwa umphumela ngesicelo sabo sebheyili.IMantshi uVincent Hlatshwayo, uthe kunobufakazi obuqanda ikhanda ngalaba basolwa kanti umsolwa wesithathu, uMyeza wadlala indima ebalulekile ukuqinisekisa ukusocongwa kwalo mculi, waveza ukuthi nguye owahlela ukuthi kutholakale izibhamu kanye nezimoto ezasetshenziswa."
    },
    {
        "content": "INHLANGANO emele abasebenzi abahlanzayo nonogada Iphimbo Labasebenzi, inqumele ugwayi katiki uMasipala weTheku noMnyango wezeMpilo esifundazweni ukuthi baqashwe ngokuphelele ngaphansi kukamasipala nakulo mnyango.Laba basebenzi abebesekwa amaqembu ezepolitiki okukhona eqhulwini i-ActionSA, baphazamise ukuhamba kwezimoto enkabeni yedolobha iTheku emashini esuke epaki i-King Dinizulu yaphelela e-City Hall, ngoLwesihlanu.Phakathi kwezinto ezisohlwini lezikhalo; bafuna kuqedwe ngezinkampani abazisebenzelayo ezizimele ezisebenzela ezikhungweni zezempilo nakumasipala, kodwa baqashwe ngokugcwele.Ethula uhlu lwezikhalo eziqondiswe kwiMeya yeTheku, uMnuz Mxolisi Kaunda, uNobhala wale nhlangano uMnuz Elvis Mncwango, uthe bafuna umasipala ukhiphe izinkampani ezinikeza ngomsebenzi, ezixhaphaza abasebenzi“Sifuna kuphenywe ngezinsolo zokuhlukunyezwa kwelungelo labasebenzi okuthiwa kwenziwa yilezi zinkampani ezisebenza kumasipala. Bonke onogada nabahlanzayo abasebenzela lezi zinkampani sifuna baqashwe umasipala,” usho kanje.Uthe laba basebenzi sebehlale iminyaka eyevile kwewu-20 bexhashazwa, beholelwa amkinati yilezi zinkampani.Uphinde waxwayisa uMnyango wezeMpilo esifundazweni ngokuthi bazowuthathela izinyathelo zomthetho njengoba sekunesikhathi eside ungafuni ukulalela odabeni oluthinta ukusetshenziswa akwezinkampani ezizimele ukwenza umsebenzi ezikhungweni zezempilo ezijike zixhaphaze abasebenzi.Bacele umhlangano nalo mnyango okumele ubekhona zingakapheli izinsuku eziwu-14.Umholi we-ActionSA KwaZulu-Natal, uMnuz Zwakele Mncwango ongomunye wabebehola le mashi, baphoxekile ngokwenziwa yilo masipala oholwa yi-ANC wokuguqula isinqumo esavotelwa emhlanganweni wamakhansela ngo-Agasti nyakenye.“Umkhandlu wamakhansela wanikeza umasipala isikhathi esanele esiyizinyanga ezintathu ukuthi kucwaningwe ngalolu daba kodwa wahudula izinyawo kwaze kwaphela izinyanga eziyisithupha. Ekuqaleni, i-ANC emkhandlwini ivote nathi odabeni lokufakwa ngaphansi kukamasipala kwalaba basebenzi, kodwa manje isiguqukile ngenhloso yokubukela phansi lonke lolu hlelo olwenziwe,” usho kanje.Uthe bazokuma nalaba basebenzi kuze kube sekugcineni."
    },
    {
        "content": "UMASIPALA waseThekwini, uwanqumele ugwayi katiki amaqembu ezepolitiki wathi zingapheli izinsuku ezingu-30 emuva kokhetho, engazisusile izingqwembe zokhetho ezigxotsheni.Umkhandlu uqhuba uthi uma kuneqembu noma umuntu ohlulekayo ukususa izingqwembe, umasipala uzozisusa ngokwawo bese lowo othintekayo ekhokha izindleko zomsebenzi wokususelwa zona.Lokhu kudalulwe ngoLwesibili ngokhulumela uMasipala weTheku, uNkk Gugu Sisilana ephendula imibuzo yephephandaba.Umhlangano wamakhansela eTheku owawungoNovemba nyakenye, waphasisa imibandela ephathelene nokhetho obelungoMeyi 29.Eminye yayo ithi inhlangano noma umuntu ongenele ukhetho kumele akhokhe idiphozithi kaR200, ebuyiswayo, ukuze aphanyeke izingqwembe ewadini eyodwa.Abangenela ukhetho bakalelwa ukuthi zingeqi ku-800 izingqwembe zeqembu noma ezokungenela ukhetho kwiwadi ngayinye.“Emuva kokhetho, idiphozithi ekhokhiwe izogcinwa esikhwameni izinyanga ezintathu, kukhokhelwe ngayo izindleko zomsebenzi wokususwa kwezingqwembe,” kuchaza umasipala.Uma iqembu noma ongenele ukhetho ehluleka ukususa izingqwembe ngokwakhe, uyobe esekhokhiswa zonke izindleko zomsebenzi wokususelwa uqwembe ngalunye oluphanyekwe esigxotsheni.Eminye yemibandela ebibekiwe ukuthi iqembu noma ongenele ukhetho bangaphanyeki izingqwembe ezimbili esigxotsheni esisodwa.Alikho iqembu lepolitiki noma ongenele ukhetho ngokuzimela obekade evumelekeke ukuthi akhangise kuthelawayeka uN2, N3, eNkosi Albert Luthuli International Convention Centre (ICC), nasolwandle (Marine Parade/Snell Parade).Bekungavumelekile ukuphanyeka izingqwembe zokhetho emabhulohweni, ezindongeni nasezihlahleni."
    },
    {
        "content": "UNGQONGQOSHE kaGesi nezaMandla, uDkt Kgosientsho Ramokgopa, uthi inkukhu inqunywe umlomo kulabo abebethi ugesi awucishwa ngenxa yokuthi sekusondele ukhetho.URamakgopa uthe ukuqhubeka kokungacishwa kukagesi noma ukhetho seludlulile kukhombisa ngokusobala ukuthi babesenga ezimithiyo labo ababethi kuzobuya ukucishwa kukagesi emva kokhetho lwangoMeyi.Ukusho lokhu ngesikhathi ekhuluma nabezindaba ngoMsombuluko.Sekuphele izinsuku ezingaphezu kuka-100 ugesi ungacishwa.Kwagcina ngo-2020 ukuba ugesi ungacishwa izinsuku eziningi kangaka zilandelana.Ukucishwa kukagesi kwagcina ngoMashi, kusele isikhathi esingaphansi kwezinyanga ezimbili kubanjwe ukhetho lwangoMeyi.URamokgopa uthe ukungacishwa kukagesi isikhathi eside kanje kukhombisa ngokusobala ukuthi uhulumeni uzoyinqoba inkinga kagesi.“Ngaphambi kokhetho bekukuningi ukukhuluma. Kukhona ababethi ugesi awucishwa ngoba kuza ukhetho. Ngesikhathi umengameli esungula uMnyango kaGesi, wasinikeza izinto ezimbili afuna sizenze.“Eyokuqala wathi ufuna ukuthi ugesi ungacishwa kakhulu. Lokho ngicabanga ukuthi sesikwazile ukukwenza. Okwesibili wathi ufuna ukuthi siyiqede nya eyokucishwa kukagesi. Ngokwami ngibona siza kahle okwamanje.”URamokgopa uthe bayaqhubeka nokwandisa umthamo kagesi.Ukhale ngomasipala athe ukwehluleka kwabo kwenza ukuthi ucishwe ugesi kwezinye izindawo yize izwe linogesi owanele.“Ngenxa yokuthi sinogesi owanele njengamanje, kunenkinga entsha esiyiqaphelile. Kunabantu othola ukuthi bahlala isikhathi eside bengenawo ugesi, kwesinye isikhathi kuba izinsuku ugesi ungekho. Lokhu kungenxa yokwehluleka komasipala ukunakekela ingqalasizinda. Kugcina sekufuneka ukuthi kucishwe ugesi ngenxa yokuthi ingqalasizinda endala iyehluleka ukumelana nomthamo omningi kagesi. Ezinye izinkinga ukungaphathwa ngendlela kwezimali komasipala, nokungabikhona kwabantu abazi umsebenzi.”Uthe le nkinga uzoyikhuluma noNgqongqoshe wezokuBusa ngokuBambisana kanye neziNdaba zoMdabu, uMnuz Velenkosini Hlabisa.URamokgopa uthe nakuba kukuningi osekwenziwe, ayikapheli inkinga yokushoda kukagesi.“Asikaphumi enkingeni. Kuzothatha isikhathi eside ukuthi siyinqobe le mpi.”URamokgopa uthe ngale kwenkinga yokushoda kukagesi, kubuye kube nenkinga yokuthi abantu abaningi abawukhokheli.URamokgopa ukhale ngokumba eqolo kukagesi, wathi kwenza ukuthi abantu abaningi bangakwazi ukuwukhokhela.“Uma ingabhekisiswa indaba yokunyuka kukagesi, sizokuba nenkinga ezweni. Abantu abaningi abakwazi ukuthenga ugesi ngenxa yesimo somnotho. Abantu kufanele bakhethe phakathi kokuthenga isinkwa nokuthenga ugesi. Ekugcineni abantu bakhetha ukuthenga isinkwa. Osomabhizinisi nabo banenkinga yokuthi abakwazi ukuqhuba amabhizinisi abo ngenxa yokubiza kukagesi.”"
    },
    {
        "content": "UFUNA izimpendulo umndeni wengane okubikwa ukuthi ishone isele nosingamama eMadadeni, eNewcastle yase igcatshwa nguyise wayo oyinyanga ethi uyayivusa.UPhilasande Mthiyane (5) kuthiwa ushone elele nosingamama. Kuthiwa kuthe uma usingamama, uNksz Nompumelelo Mazibuko, ebona ukuthi ingane isishonile wazisa uyise wayo obeseGoli eyokwelapha.“Umntwana ngithe ngiyamvusa ebusuku ukuze ayochama ngabona egcwele ukudla emlonyeni. Ngamvusa izikhawu eziningi ngaze ngaqaphela ukuthi usethule,” kuchaza usingamama.Uthe akapholisanga maseko wazisa uyise wengane, uMnuz Bonginkosi Biyela ofike ekuseni ngeSonto wase eyigcaba ingane, nokuyinto enenga abakubo kanina kamufi, abafuna ukwazi ukuthi lokho inyanga ibikwenzelani.UMnuz Bonginkosi Thango, ongumkhulu kaPhilasande, uthe bashaya amakhala ngendlela ingane eshone ngayo.UThango uthe bakhathazwa wukuthi isidumbu besinemihuzuko emhlane, emadolweni futhi silimele kabi nasekhanda.“Sifuna ukwazi ukuthi ngempela kwenzakaleni enganeni njengoba inemihuzuko nje emzimbeni?” usho kanje.Uthe okubenza baphithanelwe amakhanda kakhulu wukuthi uyise wengane uyigcabe ekubeni bese ishonileUnina wengane, uNkk Kwakhanya Thango Zungu ubhale kuFacebook ecela usizo, ethi naye ufuna izimpendulo kubaba wengane ukuthi ibulawe yini.Uqhube wathi ingane yakhe beyihlala noyise wayo futhi wayekade eyicele kwabadala komalume bayo, kwavunyelwana ukuthi ayithathe.“Ingane bathi abazi ibulawe yini. Ishayiwe ekhanda nasemzimbeni, ngokusho kukayise kodwa yena uthi ubengekho eseGoli isele nosingamama wayo,” kusho unina kamufi.Ethintwa ocingweni lo wesifazane, ukhale ngokuba matasa wacela ukuba intatheli ibuye imfonele kodwa akabange esaluphendula ucingo.Ethintwa uyise wengane, uvumile ukuthi usigcabile isidumbu sendodana yakhe.“Ngiyazi ukuthi ngenze iphutha elikhulu ngokusigcaba isidumbu sengane yami. Kodwa nami bengithi ngenza izaba nje njengoba ngiwumuntu wamakhambi,” usho kanje.Uthe kuduma ikhanda ngoba akakaze ashonelwe yingane ngaphambilini.“Ngididekile, angazi nokuthi ngithini futhi ngenze njani uma izinto zinjena. Eyi impela kunzima,” usho kanje sakubalisa.Le nyanga ithe ibuzile emndenini ukuthi kwenzakaleni enganeni njengoba inemivimbo. Bayiphendula ngokuthi nabo badidekile ukuthi ngeyani ngoba akekho oke wayishaya.Kuvela ukuthi uPhilasande wayekade ehlala kubo kanina kwathi ngasekupheleni kukaDisemba nyakenye uyise wayihlawula ingane. Ngemuva kwalokho wase ethembisa ukuthi uzoyikhokhela ngokugcwele ebese ihlala naye ngokuphelele eMadadeni. UPhilasande ubenza uGrade R khona eNewcastle.Okhulumela amaphoyisa KwaZulu-Natal uColonel Robert Netshiunda, uthe amaphoyisa aseMadadeni aphenya icala lokubulala emuva kwesigameko lapho ingane eneminyaka emihlanu kusolakala ukuthi ishaywe yaze yashona ngeSonto.UNetshiunda uthe amaphyisa ayaphenya mayelana nalesi sigameko engeza ngokuthi umufi ubekade enemihuzuko nezibazi emzimbeni wakhe."
    },
    {
        "content": "Zibonga ukuthi ziphume ejele zisaphila izelamani zakwaNdlovu ezigwetshelwe ukubulala eziphume ngebheyili  ukuze icala lazo libuye lidingidwe kabusha.Usomahlaya uSthembiso Pro Ndlovu (32)  nodadewabo uNksz Nokuthula Ndlovu (48)  bese kuphele iminyaka eyisikhombisa bedonsa isigwebo seminyaka ewu-18 ngemuva kokutholakala necala lokubulala isigebengu esagqekeza kubo, sabanjwa umphakathi sashaywa, safela esibhedlela. NgoLwesihlanu, baphume ngebheyili besalinde ukuthi inkantolo yokuDluliswa kwamaCala ikhiphe usuku lokuthi uMbuso nabameli babe nempikiswano ngobufakazi  abagwetshwa ngabo. Lesi sehlakalo senzeka eMgungundlovu ngo-2017 lapho zizalwa khona lezi zelamani. Zagwetshwa ngonyaka ofanayo. Zithi  zagwetshwa ngecala ezingalenzanga ngoba  zona zamemeza umphakathi, azimshayanga umufi. UMmeli wabo uMnuz Thabani Mpungose,  uthe ubufakazi abagwetshwa ngabo obokuthi  babonwa ngomunye wofakazi bephethe izinduku,  kodwa akucaci kahle ukuthi wababona yini bemshaya umufi. Okunye  athi bafuna ukuthi kuphinde kuhlaziywe  ukuthi umbiko wokufa kukamufi abanawo awucacisi kahle ukuthi umufi wabulawa yini.UMpungose, uthe bebesebenzisana neJustice for Prisoners and Detainees Trust,  ekutholeleni uNdlovu nodadewabo ubulungiswa ngoba kuyabonakala ukuthi kukhona okungalandelwanga kahle.\"Udaba saluyisa enkantolo iSupreme Court. Le nkantolo isivumile ukuthi kukhona okungakhulunywa ngalolu daba, base benikwa ibheyili  besalinde ukulalelwa kwaleli cala,. Lolo suku alukanqunywa,“  kusho uMpungose. UPro uthe: \"Ngibonga ukuthi ngiphume ngisaphila. Kunesikhathi lapho ngike ngaphathwa iTB yamathumbu ngisejele, ngaze ngazibonela nami ukuthi ngiyahamba.  Bengike ngizwe abanye esinabo ngaphakathi betshelwa ukuthi sekushone abazali, banqatshelwe ukuyobangcwaba. UNkulunkulu usengenzele umusa ngoba akwenzekanga lokho, siphume abazali besaphila nasemndenini engekho oshonile,\"Uthe okumjabulisa kakhulu ukuthi osomahlaya abesebenza nabo bamamukele kahle. Ngesonto elizayo uzobe eqhulula amahlaya komunye umcimbi.Uthe waphazamiseka kakhulu  ngasohlangothini lwezemfundo  waboshwa enza unyaka wokugcina eDurban University of Technology (DUT),  enza i-Electrical Engineering.\"Ngafunda i-semester eyodwa kwasala ukuthi ngenze uqeqesho msebenzi olungenzeki ejele. Ngafunda iMarketing Management e-Unisa ngingaphakathi ejele,“ kusho uPro.Udadewabo uNokuthula Ndlovu, uthe waboshwa ingane yakhe yokugcina ineminyaka eyisithupha manje isineminyaka engu-13.\"Ngiphume senginabazukulu ababili abangangazi,\" esho ehleka.Uthe  ngesikhathi begwetshwa wayesebenza, akasakwazi ukubuyela ngoba imigomo yebheyili ayivumi ukuthi babuyele eMgungundlovu lapho kwenzeka khona isigameko.“Sengifisa engabe selufikile usuku lokuthi lolu daba lulalelwe kabusha, ukuze kuvele ukuthi simsulwa asibona ababulali. Kugezeke namagama ethu,”  kusho uNksz Ndlovu. "
    },
    {
        "content": "UMPHAKATHI wakwaHlabisa naseHluhluwe ukhuculule amadolobha endawo ngenhloso yokunqanda ukwanda kwabahlala ezitaladini ababizwa ngamaPhara nokudungeka kwesimo sezulu esigcina sidale izikhukhula.Lokhu kuvele emkhankasweni wezinsuku ezimbili okunguMsombuluko noLwesibili wokukhuculula udoti edolobheni lakwaHlabisa nelaseHluhluwe.IKhansela lakwa-Ward 12, uMnuz  Cabangokuhle Ncengwa kwaHlabisa ebeliphume nomphakathi walo, lithe okunye abazama ukukugwema ukuba idolobha labo lingagcini selibalekelwa yizivakashi njengoba liyintandokazi kwabasuka kwamanye amazwe.\"Sibone kungcono ukuba sisukume nomphakathi ukuze sigweme ukuba idolobha lethu liphenduke inhlekisa ngenxa yokungcola. Siyidolobha elihanjelwa abavakashi abaningi abasuka kwamanye amazwe, ngakho ukungcola kwalo kusho ukulimala komnotho,\" kusho uNcengwa.UMnuz Qaphelani Mdletshe waseHluhluwe uthe okubajabulisayo ukuthi ukukhucululwa kwedolobha labo kugwema nokuba kugcine sekugcwala ababizwa ngamaphara kulona.\"Amaphara ayayithanda indawo engcolile. Ngakho ukuyekela idolobha libenemfucuza lokho kusho ukuthi sikhanda isidleke zamaphara,\" kusho uMdletshe.Uthe okunye ukuthi idolobha labo liseduze nomngcele okuyiKosi Bay ohanjelwa kakhulu abavakashi abasuke bezobuka ubuhle bemvelo.Uqhube wathi  uma idolobha selingcolile abantu bagcina sebeliphendula umhhume wezigebengu.IMeya yaseBig Five Hlabisa, uMnuz Comfort Khumalo ithe okunye  abakulwisayo ngemfucuza ukuthi idala nesimo sezulu esinobungozi .\"Kugcina sekuba nezikhukhula ezidala umonakala. Phela ukuguquka kwesimo sezulu kubuye kudalwe imfucuza esiyilahla budedengu,\" kusho uKhumalo.Isimo sokuguquka kwezulu kuyakhalwa ngaso ezindaweni eziningi futji kusolwa imfucuza egcwele emadolobheni amaningi ukuthi iyimbangela yokuguquka kwaso."
    },
    {
        "content": "Kuxwayiswa umphakathi ngogalakajane okuthiwa baqola umphakathi imali besebenzisa igama likaNgqongqoshe wokuBusa ngokuBambisana neziNdaba zoMdabu futhi ongumengameli we-IFP.Kuvela ukuthi inombolo yocingo kaMnuz Velenkosini Hlabisa isisezandleni zezigilamkhuba.Labantu kuthiwa baqale ngokuthi bagqekeze inombolo yocingo kaHlabisa.Kabagcinanga lapho njengoba kubikwa ukuthi manje sebeyayisebenzisa bathumela ngayo imiqhafazo abanenombolo kaHlabisa nabanye bacela imali.Okhulumela uMnyango uMnuz Legadimo Leso, uthe lokhu abakubona kwenzeka manje kubaphithanisela ngamakhanda.“Akugcini nje ngokuthi kuthikameze uhlelo lwezokuphepha lukangqongqoshe, kuphinde kwehlise ukuthembeka akuthola emphakathini,” kusho uLeso.ULeso uqhube wathi umnyango ucela amalungu omphakathi ukuthi ahlale eqaphile. Uveze ukuthi uma kwenzeka kukhona umuntu othola umqhafazo womuntu ozishaya sangqogqoshe ocela imali noma ngabe yini ephathelene nayo angakwenzi lokho.UHlabisa ufungiswe ngenyanga eyedlule waba ungqongqoshe walo mnyango ngaphansi kukahulumeni wokubambisana.Ungene kulesi sikhundla ebesikade senganyelwe uNkk Thembi Nkadimeng osenguNgqongqoshe wezobuLungiswa nokuThuthukiswa koMthethosisekelo.ULeso uthe ihhovisi likaHlabisa nokubambisana nabezophiko lezokuvikela bayaphenya ukuthi senzeke kanjani llesigameko.“Kunezinyathelo ezithathwayo ukuze inombolo nezokuxhumana zikangqongqoshe kubuyele kuyena. Kuqhubeka nohlelo lokuhlonza labo ababagila lemigilingwane engekho emthethweni,” kusho uLeso.Ube esenxenxa umphakathi ukuthi labo bantu abangaba nolwazi mayelana nalesi sigameko ukuba baludlulisele ngokushesha kwabezomthetho."
    },
    {
        "content": "KUJUTSHWE ithimba elikhethekile emaphoyiseni aseGauteng ukuba aphenye futhi abophe abasolwa abayisithupha ababulale amantombazane amabili emijondolo yaseSoshanguve ngeSonto.Kuthiwa laba basolwa baqale ejoyintili iChanging Spot emijondolo yaseSoshanguve ngeSonto ebusuku adubula abantu abebekhona. Kufe ababili (owesilisa nowesifazane) kwalimala kabi abanye abane. Abasolwa basuke kule ndawo banikela komunye umjondolo okule ndawo. Kulo mjondolo  bafike badubula babulala izelamani ezingamantombazane amabili uMpfumo (4) noTinyiko (7) ngaphambi kokuba bawushise ziphakathi izingane.Okhulumela amaphoyisa eGauteng uLt-Col Mavela Masondo uthi uphenyo lokuqala luveza ukuthi abasolwa bebefuna uyise wezingane emzini wakhe ngesikhathi kubulawa lawa mantombazane."
    },
    {
        "content": "SEKUQALIWE ukuqondiswa ubugwegwe kwezitshudeni zaseNyuvesi i-Unisa, ezibhekene nezinsolo zokukopela nokubhala into efanayo ngesikhathi sezivivinyo zanyakenye. Le nyuvesi iveze ukuthi iphenya amacala evile ku-1400 okukopela ngesikhathi kubhalwa izivivinyo kusetshenziswa uhlelo lwezobuchwepheshe.USolwazi Ramagoai Magano, iphini lomphathi wale nyuvesi obhekele ukuthuthukiswa kwesikhungo, uveze ukuthi seziqalile izigcawu zokuqondisa ubugwegwe kulabo abakopela.Uthe ezinye zezitshudeni zinikwe izexwayiso ngoba bezenze amacala angatheni ngesikhathi zibhala.“Ngalezi zigcawu zobugwegwe sihlose ukuphothula amacala abalelwa ku-1 456 athinta ukukopela.“Siqale ngenyanga edlule ngoMashi 25 lanti ngesonto sbheka amacala angu-75,” kusho uMagano esithangamini sabezindaba kuleli sonto.Akuqali ukuthi kubikwe izinsolo zokukopela kwezitshudeni uma kubhalwa izivivinyo kule nyuvesi.Izitshudeni sezike zakhala nge-Invigilator App esetshenziswayo uma kubhalwa izivivinyo. UMagano uthe amacala amaningi athinta izitshudeni ezenza i-Postgraduate. Uphinde weluleka izitshudeni ezihamba isigcawu sobugwegwe ukuthi zibhalise ukuze zingazitholi sezibambezeleka uma uphenyo luzikhipha phambili.“Asinazo izinhlelo zokubuyela ohlelweni lwakudala siyinyuvesi lokuthi kubhalwe izivivinyo ezindaweni ezazibhalelwa kuzona. Simile ohlelweni lwezobuchwepheshe esilusebenzisayo,” kusho uMagano. Phambilini umkhandlu wezitshudeni wawukhale ngezinkinga ohlelweni lokubhalwa kwezivivinyo okwakuvezwa yizitshudeni.Umengameli womkhandlu wezitshudeni e-Unisa uMnuz Nkosinathi Mabilane, phambilini wathi kusukela ngesikhathi sobhubhane iCovid-19, inyuvesi yanquma ukuthi kubhalwe ngohlelo lwezobuchwepheshe kusetshenziswa i-App.Wakhala ngokuthi le-App okuthiwa icosha yonke into engumsindo uma ubhala, inazo izinselelo njengoba izitshudeni zazikhala ngokuthi uma kucishwa ugesi nezinye izinto kuba nokubambezeleka ukwenza izinto.UMabilane wathi zingaphezu kuka-5 000 izitshudeni ezabanjwa ukuthi zakopela izivivinyo zangonyaka odlule, ezinye zathanjiselwa isigwebo ngoba zaziqala ukubhala.Uthe kwasala ezinye ezibalelwa ngaphansi kuka-2 000, ezase zibanjwa okwesibili zikopela ezizoshushiswa.Unobhala jikelele womkhandlu wezitshudeni kule nyuvesi uMnuz Aphiwe Dlamini, unxuse isikhungo ukuthi sisheshise isigcawu sobugwegwe ukuze izitshudeni zazi ngekusasa lazo.“Sicela ukuthi okungenani lezi zigcawu kushaye uJuni seziphothuliwe ukuze izitshudeni zazi ukuthi kumele zenzenjani. Kukhona izindawo lapho kusadingeka kulungiswe khona izinto enyuvesi,” kusho uDlamini. UMagano uthe asisikhulu isibalo sabakopelile wathi nangesikhathi kusabhalelwa ezindaweni ezahlukene ayebikwa amacala okukopela kanjalo nalabo ababhale into efanayo."
    },
    {
        "content": "KUCISHE kwavalwa ngehlahla emndenini wakwaXaba, ngesikhathi kusha umjondolo ngheSonto ebusuku, kwashona izingane zamantombazane ezimbili eMatendeni, kwaF eMlaza.Kulesi sigameko esishiye umndeni ukhungathekile, kushone uSmamkele Xaba (19) nodadewabo omncane uZisanda Xaba (13) abashele endlini baze bathula. Unina uNksz Bawinile Ndadane/Xaba (44) nendodana yakhe uMlondi Xaba (16) kuthiwa baphume ngembobo yenayithi umjondolo usha ubuhanguhangu.Abashonile kuthiwa bebepakishe imithwalo beya kuMdedele okuyinkonzo yamaNazaretha eqale ngoMsombuluko nezodonsa inyanga yonke. USmamkele kuthiwa ubenza izifundo ze-Information Technology eNelson Mandela University, ePort Elizabeth. Ubebuye ngoba kungamaholidi okuvalwa kwezikole, kanti uZisanda kuthiwa ubenza uGrade 8, esikoleni  Ekwazini High khona eMlaza.Elandisa Isolezwe, uNkk Noxolo Mbuyisa ongugogo wamantombazane ashonile, uthe abazi basinde kanjani laba abasindile ngendlela okuthiwa senzeke ngayo lesi sigameko.“UBawinile indodakazi kadadewethu owashona. Wabuya emendweni nalezi zingane zisencane emuva kokulahlwa uyise. Ubengasebenzi, ephila ngamatoho ekhulisa izingane zakhe. Uze wakha umjondolo ngoba ezamela ukuthi izingane zakhe zibe nendawo yazo. Uma esilandisa ngokwenzekile, (uBawinile) uthe uzwe sengathi uyaphupha ngabo-10 ebusuku, kunomuntu ongathi umtshela ukuthi akavuke uyasha. Uthe uma evuka lapho wabona indlu isisha ubuhanguhangu. Ekamelweni ubelele nendodana yakhe uMlondi abakwazile ukuvuka baphume endlini. Uthe naye uqale wasaba ukuphuma njengoba indlu ibisivutha yonke waze walandela indodana yakhe ezijube yaphoseka emlilweni iyophuma ngomnyango,” kusho uNkk Mboyisa.Uthe ekamelweni obekulele khona amadodakazi kune-burglar guard kodwa abalikhiyi.“Okubamangazile ukuthi ngesikhathi kusha i-burglar guard bese lifakwe isigaxa sikakhiye abangasazi. Lokhu kwenza kube nezinsolo zokuthi umlilo wokhelwe ngothile obengafuni kuphume muntu endlini ngoba kuze kwafakwa nesigaxa sikakhiye. Ngenhlanhla ikamelo obekulele kulona uBawinile belingenalo i-buglar guard okwenze bakwazi ukuphuma kalula,” usho kanje.Uqhube wathi ngesikhathi sebephumile endlini kusha bazithele emalungwini omphakathi abemile egcekeni kepha engekho owenza imizamo yokucisha umlilo. Uma bebuzwa ukuthi kungani bengalekeleli kuthiwa bakhale ngokuthi inkinga amanzi ahlala engekho kule ndawo abahlala kuyona. Umufi uSmamkele kuthiwa uzwakele ekhala ememeza ecela usizo kodwa ibingekho indawo okungabambeka kuyona ngoba ibisibomvu indlu wumlilo.UNkk Mbuyisa uthe bezwe ubuhlungu obukhulu njengoba isidumbu sikaZisanda besixebule embhedeni abelele kuwo kwathi esikaSmamkele basithola eduze komnyango, okukholakala ukuthi ubengakuwona ezama ukuphuma.Uthe nokuthi yizidumbu bamane bayasho nje ngoba bese beqoqa amathambo bewalayisha kocwazi.Unina wala mantombazanyana ashonile, uBawinile, kuthiwa ungeniswe esibhedlela eMshiyeni njengoba eshile. Umndeni wakhe uthe ubona nokuthi uphithanelwe wumqondo njengoba ekhuluma izinto ezingekho. Kuthiwa ngaphambi kokuthi ayiswe esibhedlela ubelokhu ekhala ngokuthi ufuna ukuyobona izingane zakhe esibhedlela.UNkk Mbuyisa uthe ibathusile indlela abenze ngayo abantu baseMatendeni bebukela kusha izingane zomtanakhe bezwile zikhala ngosizo, bangenza mnyakazo. Uthe yena akahlali kule ndawo njengoba bedabuka eZingolweni, ufike njengoba sekwenzeke isigameko.UMlondi osindile naye kuthiwa uyiswe esibhedlela ukuyohlolwa kodwa kuthiwa isimo asisibi kuyena.Okhulumela amaphoyisa kwaZulu-Natal, uConstable Thenjiswa Ngcobo, uthunyeliwe imibuzo, wathi uzobheka namaphoyisa aseMlaza. Uphinde washayelwa ucingo, wathi usafonela amaphoyisa aseMlaza. Ugcine engasalubambi ucingo uma eshayelwa kwaze kwashaya isikhathi  sokushicilela."
    },
    {
        "content": "NAKUBA baziwa ngokuba ngenye yezinkampani ezihamba phambili ngokukhiqiza izikhali zombutho wezempi kuleli zwe nasemazweni omhlaba, kodwa babona kungakeneli asebekwenzeile uma kuqhathaniswa nabasakufisa kule ndima.Labo yinkampani iMilkor, esizakhele udumo umhlaba wonke selokhu yasungulwa ngo-1981, ngokuba yinkampani ethenjwayo ekukhiqizeni izikhali, iziklebhe nama-drone kobuchwepheshe besimanje.UMnuz Daniel Du Plessis wale nkampani, ikomkhulu layo elisePitoli, futhi enamahhovisi okusebenzela eGoli naseKapa, uthe ukuhlale beshisekela ukwenza okukhulu, kwenza babone umsebenzi asebewenzile unganele futhi ungakapheli.“Singabantu abahlale bezihlupha ngokuthi singenzanjani ukuthi umsebenzi esiwenzayo uhlale usezingeni elicokeme, okwenza kuthi noma amakhasimende ethu esincoma nabantu bengawuvali umlomo ngesikwenzayo, kodwa singaboni sesifanelwe wukuhudula izinyawo. Sihlale sifuna okukhulu,” kusho yena.Eqhuba, uthe balapha abakhona manje nje, indaba yaqala ngokuthi benze iziqhumane ezisetshenziswa ngabombutho wezempi, okuthe ngo-1994 benabela emazweni omhlaba.“Kuthe ngo-2017 sadlondlobala kakhulu ezweni, sase sandisa nezinto esizenzayo njengoba manje sesikhiqiza nezimoto ezinkulu ezisetshenziswa empini. Sisanda kukhiqiza nohlobo lwe-drone eyenziwe ngobuchwepheshe besimanje bezinga eliphezulu futhi enkulu kunawo wonke akhona e-Afrika.“Sesidayise imikhiqizo yethu engaphezu kwa-62 00 emazweni omhlaba angaphezu kwa-50 emhlabeni wonke kule minyaka ewu-43 sikhona. Kanti asimile njengoba sisafuna ukuqhubeka senze okukhulu, futhi sandise amathuba omsebenzi ikakhulu kubantu abasha ngoba bayikusasa,” kusho uDu Plessis.I-Milkor inabasebenzi abawu-500, okuhlanganisa abawu-320 ebaqashe eKapa.UDu Plessis ucebise abantu abafuna ukungena endimeni yabo ukukhuthalela ukwenza izifundo zobunjiniyela bamakhemali nezobuchwepheshe besimanje."
    },
    {
        "content": "BASABISE ngokugqugquzela wonke amalungu eqembu loMkhonto weSizwe Party ukuthi anqamule ubulungu bawo nebhange i-First National Bank uma liqhubeka nokuvala i-akhawunti yowayenguMengameli weZwe uMnuz Jacob Zuma.Idlanzana lamalungu e-MK Party elimashele emahhovisi aleli bahange eThekwini, izolo lidlulisele uhlu lwezikhalo kwiziphathimandla zalo, ezinikezwe umnqamulajuqu wezinsuku eziyisikhombisa ukuthi zivule ama- akhawunti kaZuma.Obehola le mashi uMnuz Bhekisisa Ngcobo efunda uhlu lwezikhalo, usole ibhange ngokuba nenhlese yezepolitiki odabeni lokuvalwa kwama -akhawunti.“Sifuna ukuthi ibhange livule ama-akhawunti kaZuma kungenjalo wonke amalungu e-MK Party azolishiya phansi ibhange ukukhombisa ukuzwelana nomholi walo. Sifuna futhi leli bhange linxephezele uZuma ngokumthunaza isithunzi emphakathini limvalela ama-akhawunti akhe,” usho kanje.Leli bhange ngesikhathi kuvela izindaba zokuvalwa kwe-akhawunti kaZuma, liqinisekise ukuthi ayivaliwe, kodwa kuvalwe kuphela imali ephumayo, i-akhawunti iyasebenza. Kuthiwa lokhu kwenziwe ukulandela umyalelo weNkantolo eNkulu yaseMgungundlovu.Ngokwemibiko yabezindaba, isinqumo i-akhawunti yase-FNB kaZuma ivela njengokufakwa kuyo imali-mboleko engu-R7.8 million evela ebhange i-VBS, okumele ayikhokhe.UNobhala-Jikelele we-ANC uMnuz Fikile Mbalula ekhasini lakhe kwi- X, ucashunwe eveza ukuthi kungamanga aluhlaza okushiwo abe-MK Party njengoba befuna ukuphendula udaba lwesikweletu sikaZuma lubukeke njengento yezepolitiki.“Njengawo wonke umuntu owenze isikweletu, kumele asikhokhe. Waboleka imali ngakho kufanele ayikhokhe. Uma imali ingakhokhwa, ibhange linomthwalo wokuya kunoma iyiphi inkantolo ukuzama ukuthola izindlela elingakhokheleka ngazo mali yalo,” kubhalwe kanje."
    },
    {
        "content": "UPHENYO lweCompetition Commission luveza ukuthi basakhishwa inyumbazane abalimi abancane abamnyama emakethe kaR53 billion, yokudayiswa kwezithelo namaveji.Kuleli sonto iCompetition Commission iveze ukuthi akukho ukuncintisana okuhle emakethe yokudayiswa kwezithelo namaveji ngoba izitolo ezinkulu ezilawula intengo yokudayiswa kwezithelo namaveji.IPhini likaKhomishana weCompetition Commission, uMnuz Hardin Ratshisisu, lithe imakethe yokudayiswa kwezithelo namaveji ingenisa uR53 billion eNingizimu Afrika. Wathi kuleyo mali kukhona uR21 billion ongena ezimakethe zamaveji ezinkulu, noR32 billion ongena ezitolo zokudla ezinkulu.Udalule nokuthi izitolo ezinkulu ziyasebenzisana ekutheni zilawule intengo yamaveji nezithelo. Yikho okwenza kungabikhona ukuncintisana okuhle.URatshisisu uqhube wathi nezinkampani ezikhiqiza imbewu nezikhiqiza umanyolo nezinye izinsiza zolimo kufanele zehlise intengo yemikhiqizo ngoba ukubiza kwayo kukhiphela abalimi abancane ngaphandle.Ukhale ngokuthi umanyolo namanye amakhemikhali asetshenziswa kwezolimi alandwa phesheya. Uthe izitolo ezinkulu ziyasebenzisana ukulawula intengo yegilosa futhi azikho izitolo ezincane ezingena ezinxanxatheleni zezitolo ukuze kuzoba nokuncintisana okuhle.Uphakamise ukuthi izitolo kufanele zivulele abalimi abancane imakethe futhi zilungise nemithetho ebakhiphela ngaphandle abalimi abancane. Uthe akukho ukuncintisana okuhle phakathi kwabalimi ngoba abancane abakwazi ukungena ezimakethe ezidayisa amaveji nezithelo ngoba kuwu-1% kuphela wemali eyenziwa kulezi zimakethe engena emaphaketheni abalimi abancane.Baye baphenya ukudayiswa kwamazambane, u-anyanisi, izaqatha, iklabishi, utamatisi, ispinashi, amagrebhisi, ama-orintshi, ubhanana, amapheya namagrebhisi.URatshisisu uthe abalimi abancane babuye babe nenkinga yokuthola usizo lwezimali ngenxa yokuthi abanawo amanzi okuchelela amaveji nezithelo zabo njengabalimi abamhlophe.Ugqqugquzele abantu ukuthi baphawule ngalo mbiko beze nezincomo ngokuthumela i-email ku:[email protected] Izinhlangano zabalimi azitholakalanga ukuphawula ngalo mbiko njengoba zithe zisazowufunda kahle ngaphambi kokubeka imibono yazo."
    },
    {
        "content": "PHEZU kokuba iKwaZulu-Natal inomhlaba ovundile wokulima kodwa ucwaningo lwakamuva loMnyango wezoLimo luveza ukuthi abantu baseZululand, Mkhanyakude, Mzinyathi naseHarry Gwala basabulawa yindlala.Lo mbiko udluliselwe ngokusemthethweni kuNdunankulu waKwaZulu-Natal, uMnuz Thami Ntuli noMphathiswa wezoLimo kulesi sifundazwe, uNkk Thembeni kaMadlopha-Mthethwa izolo, e-Olive Convention Centre, eThekwini.UDkt Jemina Moeng onguMqondisi wezokuVikelwa kokudla eMnyangweni wezoLimo kuzwelonke , uthe ucwaningo lwabo luqale lwabheka ukuthi abantu banakho yini ukudla ezweni jikelele, bathola ukuthi kukhona kodwa kusenezindawo lapho abantu belala bengadlile.“INingizimu Afrika ikhiqiza ukudla okungasuthisa bonke abantu baseNingizimu Afrika. Sibe sesehla sibheka izifundazwe nazo zonke izifunda zakhona. Sithole ukuthi iZululand, Mkhanyakude, Mzinyathi neHarry Gwala inabantu abalala bengadlile. Yisimo esibi lesi ngoba KwaZulu-Natal kunomhlabathi ovundile,” kusho uDkt Moeng.Uveze ukuthi babuye bathola ukuthi KwaZulu-Natal kunesibalo esikhulu sabantu abakhuluphele ngokweqile kwathi e-Eastern Cape naseNorthern Cape bathola abafishane nabondile.Uthe yize iKwaZulu-Natal ingakhiqizi imbewu nemfuyo eningi kodwa incintisana neGauteng ngokukhiqiza imifino.Uzwakalise ukujabula ngokuthi umbiko uthathwe wuNdunankulu noMphathiswa wezoLimo esho ukuthi njengoba belande abasebenzi boMnyango wezoLimo esifundazweni unalo ithemba lokuthi abantu balesi sifundazwe bazogqugquzeleka ukuba balime.UNtuli uthe bazoba sembhidlangweni wokuqeda indlala ngokugqugquzela abantu ukuba balime kuzo zonke izifunda.“Luzobuya uhlelo lwezingadi, sifuna izingadi emitholampilo, ezibhedlela, ezikoleni nasemakhaya. Ngizohambela zonke izifunda ngibheke ukuthi ngabe yonke imizi inezingadi. Sizoqinisekisa ukuthi abantu bathola imbewu, izithombo nomanyolo,” kusho uNtuli.Uthe uzohambela zonke izikhungo zikahulumeni kungazi muntu ukubona ukuthi umsebenzi uqhubeka kanjani njengoba ebonakale esibhedlela iPrince Mshiyeni ngeledlule.UMphathiswa wezoLimo KwaZulu-Natal, uNkk Thembeni kaMadlopha-Mthethwa, uthe ezolimo zinamandla okuqeda indlala nokuvula amathuba amaningi omsebenzi ngakho intsha kufanele ingene kulo mkhakha.Naye uthembise ukweseka abalimi nabo bonke abantu baKwaZulu-Natal ngembewu, izithombo, omanyolo nazo zonke izidingo zabo."
    },
    {
        "content": "INHLOKO yoKlebe kuzwelonke, uLt. Gen Godfrey Lebeya, ithi sebebophe abantu abawu-33 abathinteka ekudliweni kukaR2 billion webhange i-VBS Mutual Bank elawa nemali yabantu.NgoLwesihlanu uLebeya uthe sekusele kancane babophe abawu-43 abasele njengoba sebeqoqe izitatimende eziwu-2 900 ophenyweni lwabo oluqhubekayo.I-VBS Mutual Bank yawa ngo-2019 emuva kokubhubhudlwa kwemali.Kwakukhona omasipala abawu-14 ababelondoloze kuyo imali nabantu abangaphezu kuka-20 000.ULebeya uthe bazolandelwa bonke abadla imali yaseVBS ngoba oKlebe abamile ukusebenza.Ukuwa kweVBS kwenza ukuthi ibhange lombuso, iSouth African Reserve Bank, lisungule umshwalense ozovikela abantu uma kuwa amabhange.Lo mshwalense obizwa nge-Corporation for Deposit Insurance (Codi) olunxephezela abantu ngemali efinyelela kuR100 000.Khonamanjalo uLebeya uthe luyaqhubeka nodaba lokubopha abathinteka ekudliweni kukaR200 billion eSteinhoff.Kuzokhumbuleka ukuthi owayeyisikhulu esiphezulu uMnuz Markus Jooste, wazibulala emuva kokuboshwa.Kubuye kwaboshwa owayephethe imali kule nkampani uMnuz Benjamin La Grange ozinikele koKlebe wadedelwa ngebheyili kaR150.000. Uzobuyela enkantolo ngo-Okthoba 4.ICosatu ithe iyajabula ngokuboshwa kwezikhulu zaseSteinhoff ngoba kukhona noMnuz Stehan Grobler owayebhekelele ezomthetho kule nkampani.Ithe kufanele baboshwe bonke abathinteka enkohlakalweni yaseSteinhoff ngoba abasebenzi balahlekelwa wuR4.3 billion.Icele iFinancial Sector Conduct Authority ukuthi iqhubeke nokulanda uR475 million owawuhlawuliswe uJooste nezinye izimali ayezithukusile."
    },
    {
        "content": "SEBEPHENDUKE ondingasithebeni abahlali basebhilidini uStrathdon elisekhoneni lomgwaqo uPark no-Maud Mfusi enkabeni yeTheku njengoba bekhishiwe kuleli bhilidi.Izimpahla zabo okubalwa kuzo imibhede, amafriji, amathelevishini nokunye, kusaphazwe emgwaqweni ngoba kuthiwa abanazo izincwadi eziyisivumelwano sokuqashisa futhi bahleli ngokungemthetho.Omunye wabahlali ongathandanga ukudalulwa ngoba ebona engaphephile, utshele Isolezwe ukuthi abantu abakhishwayo abahlala kuleli bhilidi ngokungemthetho.“Into ebuhlungu ukuthi kukhishwa nabantu abanezivumelwano zokuqasha. Kuthiwa abakhiphe zona lezi zincwadi ezingekho kubona ezikumuntu owadayisa ibhilidi. Uma sizama ukubafonela, laba esenza nabo isivumelwano sokuqashisa bona basikhomba kwabathenga ibhilidi,” kusho lo mhlali.Uthe leli bhilidi beselifana nezindlu zomxhaso kubo.“Kunabantu abese behlale iminyaka engu-27 kuleli bhilidi. Asinayo nendawo esizoya kuyo njengoba sesilahlwe ngaphandle nje. Akekho umuntu osichazelayo ngalokhu okwenzekayo. Abantu abadayisa ibhilidi asibatholi ezingcingweni, kanti laba abasikhiphayo bathi ibhilidi balithenga endalini,” usho kanje.Uqhube wathi imali yerenti bebeyikhokha njalo ngenyanga, kushintshe njengoba sekufike abaphathi abasha bebhilidi.“Besesingazi ukuthi imali yerenti sizoyikhokha kubani. Sathunyelelwa izincwadi sitshelwa ukuthi kumele siyikhokhe kubaphathi abasha okungabaphathi esingenaso isivumelwano nabo. Sizamile nokuthola ummeli osithembise ukuthi lolu daba uzolufaka enkantolo, asingayikhokhi irenti okwamanje size sibathole laba esilwa nabo.”Uthe ngeke aqinisekise ukuthi imali yerenti bekuyimalini, kodwa abantu abebefaneleka ukuthi bahlale bekungabantu abahola imali elinganiselwa ku-R3 500 kuya phezulu, ebese bekhokha imali yerenti engu-R1 500 noma u-R1 800 kushiyana ngesivumelwano obanaso.Amanye amabhilidi okukhishwe kuwo abahleli ngokungemthetho yiCarlen Cort, Tarbora neWeltevrede.Ayiphumelelanga imizamo yokuthola abanikazi bamabhilidi ukuze baphawule. Nakhu okumele ukuqaphele uma urenta noma uthenga ibhilidi:Kumele wazi umnikazi walelo bhilidi futhi kumele ube nesivumelwano sokuqashisa.Kumele ukhokhe irenti ngesikhathi ukuze ugweme ukuxoshwa. Uma umninindlu ekuxosha ngaphandle kokukunika isaziso, unelungelo lokumbika kwa-Rental Housing Tribunal noma ubathinte ku-031 372 1800/02/03/04 noma uthumele i-email [email protected]"
    },
    {
        "content": "KUMNYAMA kubantu abalinganiselwa ku-87 abashelwe yimijondolo ebalelwa ku-52 eSiyathuthuka, eKenville, eThekwini, ngoMgqibelo.Ngokusho kosekomitini le-ward kule ndawo, uMnuz Mashinini Nkosi, akukacaci ukuthi yini ebe yimbangela yomlilo.Ekhuluma neSolezwe, uchaze ukuthi uphathiswe uphiko lwezinhlekelele kule ndawo, wathi ngesikhathi eyihambela uthole ukuthi yize kungafanga muntu, futhi engekho olimele kodwa abantu baphume nebebekugqokile kuphela.Uthe emva kokuthintwa kwekhansela lendawo kanjalo nophiko lwezinhlekelele ngaphansi kukaMasipala weTheku, abagilwa bathole usizo lwezingubo zokulala, izipontshi nokudla.Nokho ukhale ngokuthi bagcine belala emnyango.“Sibone imvula kanjalo nokwanda kwezigameko zobugebengu, ngathinta iziphathimandla, zathembisa ukuthi kuzolethwa itende ukuthi balale kulo abantu kodwa ligcine lingafikanga,” kulandisa uNkosi.Uqhube wathi okubakhathazayo ukuthi abantu abaphephile nhlobo kule ndawo njengoba bebulawa mihla namalanga.“Sinovalo lokuthi bangagetshengwa njengoba behleli emnyango,” kusho yena.Uthe kwaziswe noMnyango wezokuHlaliswa kwaBantu kuzwelonke, nathi uvame ukusiza abashelwe ngempahla yokwakha ukuze bavuse imijondolo yabo, wathi nokho bebengakezwa mpendulo kuwona kodwa badinga usizo masinyane ngoba abantu abakwazi ukuqhubeka bahlale esigangeni.Ukhale ngokuthi sekungokwesikhombisa kusha umlilo endaweni eyodwa kule mijondolo.Ebalula isintu, uthe kwasha ingane kule ndawo, yashona kanye noyise maqede imiphefumulo yabo yangalandwa.Uthe kuleso sigameko ngesikhathi isha ingane ngaphakathi emjondolo, uyise wathi uyazama ukuyikhipha, naye washa.“Ingane yashonela endaweni yesigameko, kwathi yena washonela esibhedlela. Lesi sigameko senzeka eminyakeni emine edlule,” kulandisa uNkosi.Uthe basola ukungalandwa kwemiphefumulo yabo ngalo mlilo ohlasela uphindelela endaweni eyodwa.Ikhansela lendawo, uMnuz Ashok Maharajh, lithe yize lingakayihambeli indawo yesigameko, kodwa libikelwe ngaso.“Ngiwuthintile ngokushesha umasipala, ngizwa ngabasekomitini ukuthi bafikile abezinhlekelele belethe olunye usizo, kwaphinde kwafika nabenhlangano engenzinzuzo iRed Cross nabo belethe usizo,” kusho uMaharajh.Uthe okumkhathazayo ukuthi bebengakalutholi usizo lwenye indawo yokuthi bafihle amakhanda.“Bengingakatholi mpendulo kumasipala ngalokho,” kusho uMaharajh.Uthembisile ukuthi uzoya kobabheka abagilwa uma ephuma emhlanganweni ntambama izolo."
    },
    {
        "content": "IZAKHAMIZI zaseMariannhill zivuswe wukuduma kwezulu lezandla ngoLwesithathu ekuseni eDesai, eMariannhill ngesikhathi amaphoyisa  egasela lapho obekuhleli khona abasolwa ngokuba yizigebengu ebezihlalise lubhojozi umphakathi kule ndawo.Ngokwesitatimende samaphoyisa, bayisishiyagalolunye abasolwa abafe ujuqu kanti babili abasathungathwa.Laba bebefunelwa amacala ahlukene okubalwa kuwo ukudlwengula nokubamba inkunzi emizini yabantu. “Kuthiwa abasolwa bahlasela kubo kwale ntombazane bezogebenga maqede bayidlwengula beshintshana ngayo umama wayo ekhona,” kusho uColonel Robert Netshiunda okhulumela amaphoyisa KwaZulu-Natal. UCol Netshiunda uthe uphenyo lwamaphoyisa luveze ukuthi laba basolwa bebehlela ukuyosoconga umuntu ngoLwesithathu, yilapho anqume ukubavimbezela ngesikhathi ezwa ukuthi bahlangene emzini okhona kule ndawo.Emzini okwenzeke kuwo isigameko amaphoyisa aveza ukuthi athole izibhamu ezine okukhona kuzo nesikhulu.Amalungu emindeni yabasolwa okuvele ukuthi bangabasendaweni afikile ezohlonza izidumbu zababulewe. Uphenyo lwamaphoyisa luyaqhubeka. Kubonakale kufika izimoto ezithatha izidumbu, kuphuma nabantu behlengezela izinyembezi lapho okudutshulwe khona abasolwa abayisishiyagalolunye eMariannhill. 🎥 Khulekani Maseko pic.twitter.com/FdCesayqEV"
    },
    {
        "content": "SIPHULUKUNDLELE amaphoyisa asala ebambe ophaca, isiboshwa okuthiwa sishiye imantshi nezikhonzi zenkantolo zibambe ongezansi sijomba ebhokisini labasolwa emva komyalelo wokuthi sibuyiselwe ekhulukuthu.UMnuz Ntuthuko Nxumalo (30), obevele okokuqala eNkantolo yeMantshi yaseGlencoe, ebhekene necala lokweba, kuthiwa ushiye amaphoyisa nonogada behlanza udende ngesikhathi ecela empunzini engena ehlathini, eshiya enkantolo ophaca abebacathulele. Ngesikhathi sokushicelela, Isolezwe  lithole ngomthombo walo ukuthi ubesagcwelwe amathafa. Lo mthombo obukhona enkantolo ngesikhathi kwenzeka lesi sigameko, uthe imantshi beyisanda kukhipha isinqumo sokuthi abuyiselwe ngaphakathi kwazise ubevela okokuqala ngecala lokuntshontsha.“Imantshi ithe iqeda nje ukumtshela ukuthi icala lakhe liyahlehla, uzogqunywa esitokisini kuze kube wuSepthemba 17, waphulukundlela wadla phansi ephuma ngomnyango wenkantolo. Bekukhona amaphoyisa amabili asenkantolo nonogada, bazama ukumbamba kodwa wajomba ucingo wangena ehlathini, kwaba ukunyamalala kwakhe,” usho kanje.Uthe umsolwa uvela nje, ubevele edonsa isigwebo esithile esilengisiwe ngawo amacala okuntshontsha angaxhumene naleli abevele ngalo enkantolo, njengoba ayetholwe enecala ezinyangeni ezimbalwa ezedlule, wagwetshwa. Kuthiwa amaphoyisa amabili azamile ukumshekelela kangangoba elinye lize ladubula ngenhloso yokumfaka amanzi emadolweni, kodwa kwanhlanga zimuka nomoya, waqhubeka nokubaleka.Kushaye isikhathi sokushicilela, okhulumela amaphoyisa KwaZulu-Natal uColonel Robert Netshiunda engakayiphenduli imibuzo athunyelwe yona ukuqinisekisa lesi sigameko."
    },
    {
        "content": "UMNYANGO wezeMpilo KwaZulu-Natal ubukeka untula umkhombandlela noma ukucaciseleka mayelana nohlelo lokuqashwa kodokotela abaqhinqe emahhovisi oMphathiswa walo mnyango kusukela ngoLwesibili.Lokhu kushiwo imenenja yenyunyana yabasebenzi bakahulumeni, iPublic Servants Association SA (PSA) KwaZulu-Natal, uMnuz Mlungisi Ndlovu  ejoyine labo dokotela abebekhombisa ukungenami kwabo ngokumasha phambi kwebhilidi elinehhovisi likaMphathiswa walo mnyango uNksz Nomagugu Simelane, iNatalia Building eMgungundlovu, izolo.Labo dokotela balokhu behlale ngaphambi kwaleli hhovisi ngoLwesibili bathi bazobuyela emakhaya nezincwadi  zokuthi sebethathiwe  njengoba kwethembisa uNgqongqoshe wezeMpilo uDkt Joe Phaahla ngoFebhuwari  ukuthi kuzoqashwa odokotela abangu-800 abangaqashiwe kule nyanga. Bathi ezinye izifundazwe seziluqalile lolu hlelo kodwa kulesi sifundazwe kuthulekile.\"Sifuna ukuthi uMnyango wezeMpilo esifundazweni uluqale ngokushesha uhlelo lokuqasha odokotela njengoba uNgqongqoshe athembisa.  Kuyasimangaza ukuthi umnyango esifundazweni uthi  awunayo imali ekubeni uNgqongqoshe athi kwisabelomali salo mnyango izobakhona imali. Kubukeka sengathi umnyango untula ukucaciseleka ngokuthi odokotela abesebephothule izifundo zabo bafunani. SiyiPSA siyazwelana nabo ingakho silapha namhlanje, \"  kusho uNdlovu.UDkt Thuba Nkabinde, ongomunye wodokotela abangaqashiwe abalokhu behlale ngoLwesibili ehhovisi likaMphathiswa, uthe kubadumazile ukuthi uMphathiswa, utshele izintatheli ukuthi imali ayikho ekubeni lolu daba lungakadingidwa kahle.\"Inhloko yomnyango, uDkt Sandile Tshabalala, akukho okucacile asitshele kona. UNgqongoshe wakubeka kwacaca ukuthi sizoqashwa futhi siyakubona kwenzeka kwezinye izifundazwe ngoba sezikhona izikhangiso. Kulesi esethu kuthule manje sekuthiwa imali ayikho,\"  kusho uNkabinde.Usihlalo we-IFP  uMnuz Thami Ntuli, uthe akwamukelekile ukuthi  odokotela bashaywe indiva noma sebehleli ngaphandle kwehhovisi likaMphathiswa.\"Lokhu  kukhombisa ukungabi nanhlonipho kukahulumeni  waseKZN. Kuyakhathaza kakhulu ukuthi  izikhungo zezempilo nezibhedlela zikahulumeni KwaZulu-Natal zibhekene nenkinga  yokushoda kodokotela kodwa uhulumeni akakuboni ukuphuthuma kodaba lokuqashwa kwalaba basebenzi abaqeqeshiwe,\"  kusho uNtuli esitatimendeni.UMnyango wezeMpilo esifundazweni ubungakaphenduli. "
    },
    {
        "content": "USATHUTHUMELA umndeni wephoyisa likaMasipala weTheku okuthiwa libulawe isoka lalo, nalo eliyiphoyisa kuwo lomasipala ngeSonto.UBiancha Khuzwayo (23) waseGlenmore eThekwini ugwazwe waze wafa eflethini elisemgwaqweni uJoseph Nduli enkabeni yeTheku, ezintatha zangeSonto.Umsolwa (27) kuthiwa umgwaze amanxeba angu-13 umufi, kwathi uma usuzophuma umphefumulo, washutha ivideo, wayisabalalisa ezinkundleni zokuxhumana nakubangani bakamufi.Kuyona kubonakala yena umufi ngemizuzu yakhe yokugcina. Kubonakala umtafula ubhajwe entanyeni kumufi, ephuma igazi ngamakhala elinye elixubene namagwebu liphuma ngomlomo. Isikibha esimhlophe abesigqokile umufi, naso sigcwele igazi.Kuvele ukuthi bebekade benephathi, lapho bebungaza khona ukuthi umsolwa uthenge iflethi. Kule phathi kuthiwa bekukhona abangani  nozakwabo abangamaphoyisa.Isolezwe lithinta unina, okuthiwe naye uyisikhulu esiphezulu emaphoyiseni kaMasipala weTheku, igama lakhe elingatholakalanga, uzwakale eluphendula ngomoya ophansi ucingo, kuzwakala ukuthi akekho esimeni esikahle sokukhuluma.Ezwa ukuthi intatheli emfonelayo, ucele ukudlulisa ucingo kumuntu ongaba namandla okukhuluma nabezindaba.Eluphendula owesifazane odluliselwe ucingo, uthe akukho abangakuphawula okwamanje.“Asazi kahle ukuthi kwenzekeni. Silinde ukuhlangana nomphenyi wecala ngoLwesibili, nokunguye esilinde ukuthi asilandise kabanzi, bese sikwazi ukuphawula kahle,” kusho lona wesifazane, okuthe uma ebuzwa igama, wavele waluvala ucingo.Abayixoxa ezinkundleni zokuxhumana bathi umufi ubekhulelwe. Sikhona nesithombe sikamufi nomsolwa ababukeka bejabule ngaphakathi egumbini likadokotela, phakathi kwabo kukhona i-screen se-ultrasound scan ekhombisa umntwana esiswini.Yize kungaveli ukuthi bese zingaki izinyanga kodwa kuthiwa umsolwa ubejabule, ezitshela ukuthi bazoba nomntwana nomufi.Kuthiwa konakale ngesikhathi ethola ngomngani kamufi ukuthi ingane ayithwele akuyona ekamsolwa nokuyilapho avele wamgwaza khona, wambulala.Ubesethatha i-video eyibhadlaza ezinkundleni zokuxhumana, nakuye lomngani obemputshuzele izindaba zokuthi ingane akuyona eyakhe.Umngani osolwa ngokuqhatha lezi zithandani uthelekelwe abantu khona ezinkundleni zokuxhumana, bembuza ukuthi uziqhatheleni izithandani, abanye bethi akaphumele obala ngokuthi ubambe liphi iqhaza ekutheni kuze kubulawe lona wesifazane.Okhulumela amaphoyisa KwaZulu-Natal uColonel Robert Netshiunda, uthe umsolwa kulindeleke ukuthi avele ngoLwesibili eNkantolo yeMantshi yaseThekwini.Uthe ngokwemibiko abayitholile, lezi zithandani beziphuze utshwala ngesikhathi owesilisa egwaza owesifazane embulala.“Kuthiwa uze waqopha ne-video ngesikhathi umufi esefa, wayithumela inqwaba yabantu, waphinde wayinameka nasezinkundleni zokuxhumana,” kusho uNetshiunda.Uqhube wathi yize kubikwa uphuzo oludakayo nezinye izidakamizwa esenzweni sikamsolwa, akukacaci ukuthi yini eholele ekutheni agwaze umufi."
    },
    {
        "content": "BASASHAQEKILE namanje abazibonele owesilisa egwaza ebulala okusolwa ukuthi uyintombi yakhe ngeSonto, enxanxatheleni yezitolo iGateway, eMhlanga, eThekwini.Kulesi sigameko kushone owesifazane oneminyaka engu-30, kwaboshwa abesilisa ababili, okuthiwa kubona kukhona isoka likamufi.Ozibonele senzeka isigameko, wacela ukungadalulwa, uthe kusuke ingxabano phakathi kukamsolwa nomufi ngesikhathi behambisana bebheke erenki yamatekisi.“Kubonakele ukuthi kukhona abaphikisana ngakho, yize singeke sazi ukuthi bebephikisana ngani. Sithe sibona lona wesilisa, wabe edonsa ummese egwaza umufi, kwatshaza igazi ngaso leso sikhathi,” kusho umthombo.Uqhube wachaza ukuthi umufi uvele waphelela lapho kanti ubegwazwe endaweni embi. Uthe bekukhona abantu nezingane ezincane eduze kwendawo yesigameko nokwenze ukuthi kuthuke wonke umuntu.“Namanje asiyikholwa leya nto,” kusho umthombo.Uthe umsolwa usheshe waboshwa ngoba isehlo senzeke enxanxatheleni yezitolo lapho kunenqwaba yononogada.Isolezwe lithole ukuthi umsolwa ubehamba nomngani wakhe.IMenenja yezokukhangisa enxanxatheleni yezitolo uNkk Ayesha Sewbaran, isiqinisekisile isigameko yathi senzeke eduze kwerenki yamatekisi emini ngeSonto.Wathi inxanxathela yezitolo ikubeka phambili ukuphepha kwabathengi yikho udaba selwedluliselwe emaphoyiseni ukuthi aluphenye.“Abenzi bobubi baboshiwe ngamaphoyisa, ngebhadi umgilwa ushonile. IGateway ithumela amazwi enduduzo emndenini kamgilwa nabangani,” kusho uNkk Sewbaran.Okhulumela amaphoyisa KwaZulu-Natal uColonel Robert Netshiunda, uthe amaphoyisa aseDurban North, abophe abesilisa ababili oneminyaka engu-37, nengu-44 ngecala lokubulala owesifazane oneminyaka engu-30.“Umufi ugwazwe waze wafa ngeSonto eMhlanga. Bobabili abasolwa bazovela eNkantolo yeMantshi yaseThekwini,” kusho uNetshiunda.Uqhube wathi imibiko ithe umgilwa nabasolwa babenengxabano, oyedwa wabasolwa wakhipha ummese wagwaza, wabulala umufi.“Bazamile ukubaleka kodwa amaphoyisa ababopha,” kusho uNetshiunda."
    },
    {
        "content": "BASABALWA nabanye abasebenzi abaxhashazwayo abasebenzi basezindlini njengoba ucwaningo lwakamuva lweSweepSouth luveza ukuthi abaholelwa ngokohlelo lwe-National Minimum Wage (NMW).ISweepSouth yinhlangano efunela abasebenzi basezindlini umsebenzi.Ngokwe-NMW umsebenzi kufanele ahole uR27.58 ngehora okusho ukuthi ngosuku kufanele athole uR220.64.Ucwaningo lwenziwe kubasebenzi basezindlini abawu-5 600 okugcwele kubo abesifazane abaneminyaka ewu-26 kuya kwewu-41.Kuvele ukuthi abaqashe abasebenzi basezindlini abakwazi ukuholela abantu iNMW ngenxa yezindleko zokuphila, bakhale ngokuthi nabo amaholo abo aphelela kugesi, ekuthengeni igilosa nasemalini kaphethroli neyezinye izidingo zempilo.Kuvele ukuthi abasebenzi basezindlini baholelwa uR2 659 uma besebenze inyanga yonke ezifundazweni eziningi kanti kukhona nabasaholelwa imali engaphansi kwalena.Kuthiwa izifundazwe eziholela kangcono yi-Gauteng neWestern Cape njengoba khona umsebenzi wesifazane wasendlini ohola kancane ethola uR3 349 ngenyanga, bese kuthi owesilisa ovamise ukusebenza engadini athole uR3 059 ngenyanga.Abasebenzi basendlini abahola kangconywana bathola uR3 792 ngenyanga bese kuthi abayitoho bathole uR3 250 ngenyanga.Kuvela ukuthi abokufika bagcwele kulo mkhakha njengoba u-59% okukhulunywe nawo udabuka eZimbabwe, u-37% ngowakuleli bese u-3% kube ngowaseMalawi.Kuthiwe u-83% wabasebenzi basezindlini yiwona kuphela osebenzayo emindenini yawo, unabantu abane abathembele kuwo.UNkk Pinky Mashiane ongumengameli wenyunyana i-United Domestic Workers of South Africa, uthe akubamangazi ukuthi abasebenzi basezindlini baholelwa kancane badlulwa ngisho ngabasemapulazini.“Basaxhashazwa abasebenzi basezindlini, sidinga ukuthi uhulumeni athumele abahloli emizini ehlukene ukuze bayoqinisekisa ukuthi abasebenzi baholelwa malini. Kubuhlungu ngoba manje sesixhashazwa ngabantu bakithi okuyibona abaholela imali encane kakhulu,” kusho uNkk Mashiane.Uthe bazoqhubeka nokugqugquzela abasebenzi ukuthi bangene enyunyaneni ukuze bathole ubulungiswa. Ubalule ukuthi abanye abaqashi abayifaki nemali ye-Unemployment insurance fund (uif) okuba yinkinga uma abasebenzi sebexoshiwe.Uveze ukuthi abasebenzi banikwa uhlu lomsebenzi okufanele bawenze kodwa uyanda njalo ngenyanga kodwa iholo limi ndawonye.Njengamanje abasebenzi abaqashelwe ukuhlanza indlu kuphela kufanele okungenani bathole uR3 349, abasebenza engadini bathole uR3 128, abagada izingane bathola uR3 464, abagada abadala bahola uR3 324 bese abaqashelwe ukupheka bathole uR3 463.UNkk Lourandi Kriel oyisikhulu esiphezulu seSweepSouth, uthe ucwaningo lwabo kufanele luvuse wonke umuntu waseNingizimu Afrika ukuthi abe nozwelo, aholele umsebenzi wasendlini imali efanele.Naye uthe uhulumeni kufanele athumele abahloli futhi ajezise  abangaholeli imali enqunyiwe.Abaqashi abakhulume neSolezwe bathe nabo abakwazi ukuholela abasebenzi basezindlini imali enqunyiwe ngenxa yokuthi igilosa isibiza uR5 252.15,  ugesi uyabiza kanti nemali mboleko inyuka umlibe.UNkk Nqobile Mahlangu (40) ozinze eGoli, uthe ubenomsebenzi oqashelwe ukuhlanza ikhaya abemholela ngokohlelo lwe-NMW iminyaka eyisishiyagalombili bahlukana uma esefuna ukuzosebenzela eThekwini.Uthe ubewenza kahle umsebenzi kanti emuva kokuthi elahlekelwa wuye uye wathola abantu abangazimiseli ngomsebenzi abebefuna ukuholelwa ngokwe-NMW kodwa bengawenzi kahle umsebenzi. Uveze ukuthi abanye bebengathandi nokutshelwa ukuthi bawenze kanjani umsebenzi. Ubalule ukuthi ukubiza kwempilo kwenza abanye abaqashi bangakwazi ukuholela ngokohlelo lwe-NMW kodwa baye baxoxisane nalabo abadinga umsebenzi ukuthi mhlawumbe bano-R2 500 bese bezwana. Njengamanje uthe unomsebenzi ofika ngempelasonto ngenxa yokuthi akamtholi umsebenzi oziphatha kahle enze okulindeleke kuye."
    },
    {
        "content": "BAZOZIFAKA ngesonto elizayo izicelo zebheyili abasebenzi abawu-13 bakaMasipala waseThekwini, ababoshelwe ukuvala umgwaqo eSydneham, abebevele enkantolo yeMantshi eThekwini.Laba basebenzi bekulindeleke ukuthi izolo bafake isicelo sebheyili kodwa umshushisi, uMnuz Calvin Govender, wathi uMbuso uzokuhlehlisa ukulalelwa kwesicelo salaba basebenzi abangaphansi kwenyunyana, iSouth African Municipal Workers’ Union (Samwu), ngoba usafuna ukuthola olunye ulwazi ngababoshiwe. Ummeli wabo, ephendula umshushisi, uthe akhona amakheli abo bonke abasolwa kodwa umshushisi wathi amakheli wodwa awenele, basadinga olunye ulwazi oluchaza ukuthi basebenza kuwo yini umasipala bonke, uma kunjalo kumuphi umnyango noma abanye abangamalungu omphakathi.\"Ngesikhathi beboshwa abasolwa kwaba nesiphithiphithi ngoba babebaningi abantu kuleyo ndawo. Kusadingeka ukuthi sithole ulwazi oluphelele ngabo ngaphambi kokuthi bafake isicelo sebheyili,\" kusho umshushisi.Imantshi ibe isikuhlehlisela uLwesithathu oluzayo ukulalelwa kwesicelo sebheyili.UGovender uthe umsolwa ngamunye ubekwe amacala amabili elokudala udlame emphakathini nelokulimaza impahla esemqoka okubalwa nengqalasizinda.Izihlobo nabeseka ababoshiwe abebegcwele enkantolo badumele ngalesi sinqumo. Bebengafuni ukukhuluma nezintatheli. Ngaphambi kokuthi kuqale icala, abasolwa batshele ummeli wabo ukuthi bafuna ukuthi izintatheli zingavunyelwa ukuthi zibashuthe, uma zivunyelwe zingabavesi ubuso.Umshushisi uthe: \"Inkantolo iyisikhungo somphakathi esivulelekile, ngaphezu kwalokho, ama-video nezithombe zabasolwa zigcwele ezinkundleni zezokuxhumana.“USihlalo weSamwu eThekwini, uMnuz Siyabonga Dladla, ethintwa ngalokhu, uthe ufike ngemuva kwesikhathi, ubengekho enkantolo, ngakho ngeke aphawule.IMeya yeTheku, uMnuz Mxolisi Kaunda esitatimendeni esithunyelelwe abezindaba, ithe ngeke balukhulume udaba lokungalingani kweholo iSamwu ekhala ngalo ngoba lolo daba olusingethwe ezingeni likazwelonke, umhlangano wakhona ungesonto elizayo.\"Abasebenzi beSamwu bathi abekho esitelekeni kodwa imiphakathi eminingi ivalelwe amanzi nogesi, kwezinye izindawo udoti awulandiwe okufaka ingcindezi emphakathini ozikhokhelayo lezi zidingo.  Abasebenzi abatholakala bephule umthetho bazobhekana nokuqondiswa kobugwegwe,\" kusho uKaunda.UMnuz Roshan Lil-Ruthan wenhlangano yomphakathi iVerulam Rate Payers Association, uthe lesi siteleka siholele ekutheni izakhamizi ezibalelwa ku-150 000 zaseVerulam zingabi nawo amanzi.\"Abantu abashayeke kakhulu abantu abahluphekayo abahlala ezindaweni eziyimijondolo, abangenazo izimoto zokuhamba bayofuna amanzi ezindaweni ezinawo noma imali yokuwathenga. Amaloli amanzi umasipala uke wawathumela kodwa ajika ngoba esatshiswa ngabasebenzi abatelekile,\"  kusho uLil -Ruthan."
    },
    {
        "content": "IMK ithi kusazophenduka amatafula KwaZulu-Natal, kukhishwe emandleni amaqembu ayikhipha inyumbazana ngesikhathi kuqokwa uhulumeni wobumbano KwaZulu-Natal.IMK ithe uhulumeni wobumbano owakhiwe i-IFP, ANC, DA neNFP, ngeke uhlale isikhathi eside.Lokhu bakusho ngesikhathi benemashi yokukhala ngemiphumela yokhetho abebeyibhekise eNkantolo eNkulu eMgungundlovu.Kule mashi iMK ibikhala ngemiphumela yokhetho.Osethimbeni lesikhashana elihola iMK esifundeni iMoses Mabhida, uMnuz Mzwandile Goge, uthe abantu baKwaZulu-Natal bavotela iMK ukuba iphathe isifundazwe.UGoge uthe izofezeka maduze intando yabantu baKwaZulu-Natal yokuthi kuphathe iMK.“Le sitokfela sesikhashana esiphethe lapha sizophela maduze. Ngicela nikhumbuze abantu abadala ukuthi bona bavotela iMK. Nibatshele ukuthi asimile, siyalwa.”Umgqugquzeli weMK esifundeni iMoses Mabhida, uMnuz Reggie Ngcobo, uthe abafuni nokuyizwa ekahulumeni wobumbano ohlanganisa iDA.“Ngeke sivume ukuphathwa uZille (usihlalo woMkhandlu weDA). Ngeke sivume ukuphathwa uSteenhuisen (umholi weDA).”UNgcobo uthe basamile ekutheni kukhona amavoti eMK angazange abalwe.Usho kanjana nje kunesikhulu senhlangano eyengamele ukhetho, i-Independent Electoral Commission (IEC), ebesivele eNkantolo yeMantshi eMgungundlovu, khona izolo.Le sikhulu saboshwa emva kokutholwa sihambisa amaphepha okuvota singagadiwe amaphoyisa.Izolo inkantolo izwe izethulo zabameli bommangalelwa nabe-IEC abathe icala kufanele liyolalelwa eNkantolo yezoKhetho, abeMK bona bafuna ukuthi liqhubeke khona eNkantolo yeMantshi.Inkantolo izonquma namhlanje ukuthi icala lizoqhubeka eNkantolo yeMantshi noma lizodluliselwa eNkantolo yezoKhetho.UNgcobo uthe ukuboshwa kwale sikhulu kufakazela lokhu abakushoyo ukuthi ukhetho lwalungakhululekile.“Kwasimangaza ukuzwa i-IEC ithi ukhetho belukhululekile ekubeni kunamacala asezinkantolo. Kazi bathini ngalesi sigebengu ebesivela lapha namhlanje.”UNgcobo uthe bafuna ukuthi umengameli wamaJaji KwaZulu-Natal, uThoba Portia Poyo-Dlwathi, achithwe ekubeni ijaji.“Kwakufanele alinde kuze kuphele amacala. Manje yena wavele wajaha ukuthi kukhethwe.”UNgcobo uthe uPoyo-Dlwathi kwakungafanele ahlalise umhlangano wokukhetha undunankulu waKwaZulu-Natal ekubeni kusenecala elisenkantolo.Uthe nenhloko yamaJaji, uRaymond Zondo, kwakungafanele ahlalise umhlangano wokuqoka umengameli.IMK ihambise uhlu lwezikhalo ethe ifuna lubhekwe iphini lenhloko yamaJaji, uMandisa Maya. “Asimthembi uZondo, ingakho sifuna ukuthi kube iJaji Maya eliphenyayo.”"
    },
    {
        "content": "LUSEYINDIDA namanje udaba lowesilisa waseNkonyane, eBulwer, okuvela ukuthi ubesezinhlelweni zokudivosa, okuthiwa wayaleza kwasebenza nabo ukuthi kubongwe uma ebuyile emsebenzini maqede wanyamalala unomphelo.UMnuz Sijabule Ngcobo kuthiwa wagcina ukubonwa ngoJulayi 16, emsebenzini wagcina ngoJulayi 15.Ngokusho komthombo, okuthusa abaningi ukuthi ezinsukwini ezimbalwa enyamalele, kwatholwa amateku anyamalala ewagqokile.Uchaza ukusuka nokuhlala kodaba, umthombo uthe uNgcobo wakhuluma amazwi ayindida kozakwabo emsebenzini ezothatha izinsuku ezintathu zokuphumula.Kuthiwa wabe esechitha isikhathi nomngani endaweni yokucima ukoma, babuya ekhaya ebusuku.“Kuthiwa ngoJulayi 17, umshana wakhe wahamba wayongqongqoza endlini kaNgcobo efuna amphuthumise esikoleni ngemoto yakhe ayeyibona ipakwe egcekeni ngoba wayeshiywe imoto ‘kamalume’. Kuthiwa akuphendulanga muntu endlini, wabe eseya emotweni ukuyombheka khona, wazithela phezu kukamngani elele,” kusho umthombo.Uveze ukuthi umngani wathi uma ebuzwa ukuthi uphi uNgcobo, wathi ngesikhathi befika ebusuku, uthe useyolala endlini.Uthe kwaqalwa lapho ukubhekwa kwakhe, kodwa wangatholwa, kwaze kwayobikwa emaphoyiseni.“Sethukile sekutholwa amateku ayewagqokile endaweni, yena kodwa engabonakali. Asisazi ukuthi kwenzekani,” kusho umthombo.Uthe abanye bakholelwa ukuthi wazibulala, abanye bazibuza imibuzo engaphenduleki.“Sizwa kuthiwa ubedivosa nomkakhe, asazi noma lokhu kuhlangene yini nokunyamalala kwakhe. Kuningi nje osekucatshangwa abantu,” kusho umthombo.Umthombo uveze nokuthi umndeni ufuna umngani owaficwa emotweni achaze ukuthi unyamalale kanjani umuntu kade bendawonye.Kuthintwa ilungu lomndeni, uNksz Nomfundo Nzimande, ukuqinisekisile ukuthi uNgcobo unyamalele, wathi impela bakhathazekile ngalokhu.Ebuzwa ngolwedivosi, uthe yize kuke kwaba khona ukugejana nenkosikazi yakhe uNgcobo, kodwa kwabuye kwadlula.“Siwumndeni besingakaze sitshelwe ukuthi sekukhona izinhlelo zedivosi,” kusho uNksz Nzimande.Isolezwe  llithole ngomthombo ukuthi inkosikazi ayisahlali ekhaya noNgcobo.UNksz Nzimande uthe: “Kuyasikhatha ukunyamalala kwakhe ngoba akalona uhlobo lomuntu ovele anyamalale nje.”Siye koshicilela amaphoyisa engakaphenduli emibuzweni athunyelelwe yona."
    },
    {
        "content": "UQHUBEKE sesimuncu isimo umshado wesintu KwaNgcolosi, eNdwedwe ngeSonto kulandela ukubulawa kwabane abadutshulwe ezintatha.Abashonile oMnuz Bhekisisa Gcabashe okuthiwa ushonele emtholamphilo, oMnuz Msawenkosi Gcabashe, Moses Saziso Gcabashe noVeli Gcabashe obeyinduna yezinsizwa.Kuthiwa kuphinde kwalimala abanye ababili, okuvela ukuthi baphuthunyiswe esibhedlela ukuyothola usizo lwezempilo.Umshado bekungokaNksz Phumzile Gcabashe waKwaNgoza noMnuz Msizi Shangase waKwaNgcolosi.Ngokusho kwesihlobo, uMnuz Khethonjani Gcabashe, bonke abagilwa abangasohlangothini lwakwamakoti.Elandisa ngesigameko, uthe kungene umuntu wafaka inhlamvu ezinsizweni zangakubo kamakoti ebezilele endlini ebezihlaliswe kuyo kubo komkhwenyana.“Zizamile izinsizwa ebezingaphakathi ukumbamba, kwavele kwaqhamuka omunye emnyango, naye wavulela ngenhlamvu kuzona,” kusho uGcabashe.Uqhube wathi alukho nolunci olushiwo ngabahlaseli ngesikhathi bedubula.“Bebedubula nje kuphela. Kushone abathathu enkundleni, oyedwa washonela emtholampilo eNdwedwe,” kulandisa uGcabashe, oveze ukuthi uMsawenkosi noSaziso bayizelamani.Uveze ukuthi abahlaselwe bebelale endaweni yesigameko kulandela umshado omhlophe obusehholo lomphakathi endaweni.Uthe yize besadidekile kodwa abakholwa ukuthi impi ibibhekiswe kwabebeshada njengoba kungahlaselwanga bona ngqo, kuhlaselwe abantu abasondelene nabo.“Asazi noma yimpi esisuke nayo emuva esigodini esisuka kuso. Sididekile ngoba ayikho impi yezigodi esiyaziyo,” kusho yena.Uthe njengoba isintu sithi umshado awuhlehli, uqhubekile yize bekungasemnandi.“Ngikhuluma nawe nje, umakoti uyembesa esibayeni, kodwa sibi isimo, kumuncu kuwo wonke umuntu,” kusho uGcabashe.IMeya yaseNdwedwe uMnuz Sam Mfeka uthe sibaphathe kabi lesi sigameko.Uthe okubakhathazayo ukuthi zibukeka zanda izigameko zalolu hlobo.“Kuke kwaba khona isigameko okwabulawa kuso amantombazane amathathu ehlaselwa adutshulwa, nawo ahlaselelwa ekhaya. Sikhona esinye isigameko sababulawa bezihlalele esitolo. Asisihle isimo,” kusho uMfeka.Uthe umphakathi usathukile njengoba bekuqhubeka umshado wesintu esibayeni kwamkhwenyana, abantu babonakala ebusweni ukuthi abahlalisekile kahle.“Abaningi bami izixongololo, bafisa sengathi kungasheshiswa okwenziwayo, kuhlakazekwe ngoba bazizwa bengaphephile,” kusho uMfeka.Uveze nokuthi nasemgwaqweni obheke kwamkhwenyana, abantu bahambe bema beyixoxa le ndaba.Okhulumela amaphoyisa KwaZulu-Natal uColonel Robert Netshiunda, uthe amaphoyisa aseNdwedwe asephume umkhankaso athungatha abasolwa ababili abadubule babulala amadoda amane omndeni owodwa izolo.“Ulwazi olusezandleni zamaphoyisa okwamanje luthi, bekuhlangene amadoda ngesikhathi kugasela abasolwa, bevulela ngenhlamvu. Abathathu bashonele endaweni yesigameko, amadoda amahlanu aphuthunyiswe emtholampilo wendawo, lapho okufike kwashona khona umgilwa wesine,” kusho uNetshiunda."
    },
    {
        "content": "USASHAQEKILE namanje umphakathi wakwa-J eMbali, eMgungundlovu, ngemva kwesigameko lapho iphoyisa kuthiwa lidubule izithandani zashona, lase lizidubula nalo lafa ngoMsombuluko.Ngokusho komthombo ocele ukuthi ungadalulwa kulesi sigameko, kushone uNksz Musawenkosi Masinga, kwalimala isoka lakhe igama lalo elingatholakalanga, kwashona umsolwa uConstable Mququ obesebenza (naye igama lakhe elingatholakalanga) esiteshini samaphoyisa, iPlessislaer.Umthombo uthi uConstable Mququ, okuthiwa ubesehlukene noNksz Masinga, uthekele endaweni yesigameko ehlome ngesibhamu.“Ufice owesilisa endlini kaNksz Masinga. Waqala wavulela ngenhlamvu kowesilisa. Udlulele phambili kuNksz Masinga okuthiwa ubegeza endlini encane wamdubula, wathi uma eqeda wazidubula naye,” kusho umthombo.Uqhube wathi owesilisa obeficwe endlini uzamile ukubaleka ngemva kokudutshulwa kodwa wawela ngaphandle komnyango. Wathi uNksz Masinga utholakale enqunu endlini encane futhi opha ekhanda, eseshonile.“Umsolwa naye utholwe esethule egumbini lokuphumula (lounge). Naye ubopha ekhanda, ephethe isibhamu ngesandla,” kusho umthombo.Uqhube wathi bekukhona incwadi yenkantolo evimbela umsolwa ukuthi asondele eduze kukaNksz Masinga, kodwa kuthiwa ubengayigqizi qakala kwaholela ekutheni aboshwe.Omunye umthombo uthe, omakhelwane babize amaphoyisa emva kokuthi bezwe kuqhuba isibhamu emzini okwenzeke kuwo isigameko.“Bathe uma bephuma bebheka, baqaphela ukuthi kukhona owesilisa obelele phansi ngaphandle komnyango. Baqaphele ukuthi akekho umuntu ophume wabaleka, base bethinta amaphoyisa,” kusho umthombo.Uqhube wathi, athe efika amaphoyisa, agqekeza isango ngoba belivaliwe, angena abona wonke umonakalo.Udalule ukuthi umufi wesifazane ubenguthisha kanti bekungumuzi wakhe lona abulawelwe kuwo kanti umsolwa ubeqashile endaweni.Okhulumela amaphoyisa KwaZulu-Natal, uColonel Robert Netshiunda uthe amaphoyisa asePlessilaer, aphenya amacala amabili okubulala nelilodwa lokufa komuntu kulandela isigameko sokutholakala kwabathathu benamanxeba okudutshulwa ngoMsombuluko e-Unit J eMbali.“Kusolwa ukuthi owesilisa udubule owayeyintombi yakhe, isoka lakhe (lo wesifazane), wabe esephendula isibhamu ezidubula naye. Isoka lowayeyintombi liphuthunyiswe esibhedlela kodwa lashona ngesikhathi lifika khona,” kuchaza uNetshiunda.Uqhube wathi imbangela yokubulala ayikaziwa kodwa kusolwa udlame lwasekhaya."
    },
    {
        "content": "USOLA isandla semfene umndeni womfanyana waseMkhazana, oLundi, onyamalale ngoLwesihlanu, kwagcina kutholwa isidumbu sakhe ethoyilethi lomgodi ngeSonto.Kuthiwa isidumbu sikaLisulenkosi Lamola (2) sitholwe yisihlobo ethoyilethi elingasasebenzi sekuphele izinsuku ezimbili ecingwa kulona (ithoyilethi) kanjalo nakwamanye omakhelwane.Elandisa ngesigameko umamkhulu wakhe, uNksz Nontobeko Lamula, uthe behlelwa umshophi nje, bekunomcimbi wokukhumbula umkhulu wakuleli khaya obuwenziwe ngoMgqibelo.“ULisulenkosi ulahleka nje ubefike nonina ngoLwesihlanu, besuka kwesinye isigodi esiseduze, behambele umcimbi obuyizolo (esho ngoMgqibelo),” kusho uNksz Lamula.Uqhube wathi unina kamufi ubefike naye (umufi) ngabo-3 ntambama, waba matasa nomsebenzi wasekhaya, ngesikhathi uLisulenkosi ezidlalela ngaphandle.Uthe basola ukuthi umufi ulandele esinye isihlobo ebesiye komunye umuzi endaweni ukuyolanda okuthile.“Asazi ukuthi kwenzekeni ngoba kuphele imizuzwana, unina waqaphela ukuthi akamboni, waphuma wambheka egcekeni, kwacaca ukuthi akekho,” kusho yena.Uqhube wathi bazitshele ukuthi isihlobo sizobuya naye kodwa sabuya sizihambela sodwa.“Ilapho ke okuqalwe khona kwabhekwa kabanzi, sekucaca ukuthi ingane ilahlekile,” usho kanje.Uveze ukuthi ngesikhathi becinga, bebegxila kuwo amathoyilethi omgodi belekelelwa wumphakathi.Uthe emva kokubuya inqina kamabuyaze, babikele amaphoyisa.Uveze ukuthi ngoMgqibelo ngesikhathi beqhubeka nokucinga ukhona umuntu wendawo obatshele ukuthi uke wambona kancane uLisulenkosi ethi pheshe ngakwakhe, kodwa wangamnaka.“Siyakholwa ukuthi ubebona yena ngempela ngoba uze washo nokuthi ubegqokeni. Okusixakayo ukuthi uma ebesehambe ibanga elingako, ubengeke esakwazi ukuzibuyela, ikakhulukazi ngoba leyo ndlela idlula ngasemhosheni,” kubeka uNksz Lamula.Uthe okubashiya nemibuzo ukuthi leli thoyilethi atholwe kulo umufi ilo leli ebebeqale kulo ukucinga, bangamthola.Echaza ngokutholakala kwakhe izolo, uthe isohlobo ebesithi siya ethoyilethi, esiqaphele ukuthi kukhona okusolisayo emgodini.“Sibize umndeni ukuthi uzosibukisa, wazithela kuyo ingane ilele ibheke phezulu, isishonile,” kusho uNksz Lamula.Ubalule ukuthi indlela okwakheke ngayo indawo yokuhlala ethoyilethi, yikho okwenza bashaye amakhala.“ULisulenkosi uyingane enomzimba, ubengeke aphoseke kuleya ndawo yokuhlala ethoyilethi ngoba incane. Ngokwethu, uphoswe umuntu,” kusho yena.Ikhansela lendawo, uMnuz Mpolompolo Khanyile, lithe umphakathi otheleke endaweni yesigameko izolo, usashaqekile.“Sesiyekele konke ezandleni zamaphoyisa. Uphenyo lwawo kanjalo nokuhlolwa kwesidumbu okufanele kusiphendulele imibuzo yokuthi ishone ngokuphoseka ethoyilethi noma ibulewe yase iphoswa” kusho uKhanyile.USotswebhu weNFP eZululand, uMnuz Siphamandla Ntombela, uthe akwenziwe uphenyo olunzulu ukuze umndeni uthobeke amanxeba.“Ukuze kwazeke ukuthi iphosekile noma iphosiwe. Sinxusa nomasipala ukuthi ulekelele ukuvala imigodi yamathoyilethi amadala ukugwema izigameko ezifana nalezi,” kusho uNtombela. Okhulumela amaphoyisa KwaZulu-Natal uConstable Thenjiswa Ngcobo uqinisekise ukuthi amaphoyisa asoLundi avule idokodo lokufa komuntu ukuze liphenywe kulandela isigameko lapho ingane (2) itholwe isishonile ethoyilethi lomgodi, izolo."
    },
    {
        "content": "USUQALA ukulahlekelwa yithemba lokuthi uzotholakala esawadla anhlamvana umndeni womhlengikazi owagcinwa evakashele isoka lakhe eliphuma ejele ngecala lokubulala ababili.UNksz Thabisile Angel Vilakazi (35) waKwaHhaza eHowick kuthiwa wahamba kubo ngo-Ephreli 16 eyovakashela isoka lakhe lakhona endaweni ngokuzalwa kodwa eliqashe eTshelimnyama, eMariannhill, ngokomsebenzi.Ngokusho komfowabo, uMnuz Thabani Vilakazi, kuningi okushayisa amakhala ngokunyamalala kukadadewabo.Uthe ngosuku olwandulela ahamba ngalo uNksz Vilakazi, waxoxela amalungu omndeni ukuthi ngayizolo ubanjwe inkunzi ngesikhathi efika sekuhwalele ePinetown.“Wathi izigebengu zimphuce opulasitiki ayebaphethe nemali. Zayishiya iselula nesikhwama ayekuphethe. Sixakwa ukuthi waveza ukuthi kuso leso sidididi sokubanjwa inkunzi, isoka lakhe laqhamuka, lathi abahambe baye endlini, kanti yena wayesehlele ukuqasha imoto ekhokhelwa ngebanga elihambile ukuthi imbuyisele ekhaya,” kusho uVilakazi.Uthe konke lokhu uNksz Vilakazi obesebenzela ekliniki eLions River,  wayebaxoxela ngakusasa, ehleli endlini yalo isoka, ngesikhathi bebuza ukuthi akasashongo ngani ukuthi uhambe kanjani ngayizolo.Uthe bona baqale ukubona ukuthi kukhona okushaya amanzi engasabuyi ngo-Ephreli 20 njengoba ayeshilo.Udalule ukuthi bathi uma belandelela esokeni lasho izinto ezehlukene ezididayo.“Laqale lathi baxabana ngomhla ka-20 wahamba. Labuye lathi wahamba nendoda. Laphinde lathi wahamba nabesilisa ababili. Lagcina selithi wahamba nowesilisa wakwaNdlovu,” kulandisa uVilakazi.Echaza uVilakazi uthe balitshela ukuthi alibanike inombolo yowesilisa wakwaNdlovu.“Sithe uma sikhuluma nowesilisa wakwaNdlovu wadalula ukuthi isoka lamshaya udadewethu endaweni yokucima ukoma esendaweni. Wathi baze bamkhuza ukuthi akangashayi umuntu wesifazane kanje,” kusho uVilakazi.Uthe uNdlovu waphinde wabatshela ukuthi lezi zithandani zahamba zaya emqashweni wowesilisa, zibashiya endaweni yokucima ukoma.“Wathi kwathi uma sebefika emqashweni ngoba naye uhlala emqashweni ofanayo, bathola ukuthi usephinde waqala phansi wamshaya udadewethu ngoba baqhamukela kuye ekhala,” kusho uVilakazi.Uthe uNdlovu uthi akasakhumbuli ke emva kwalokho ukuthi kwenzekani njengoba naye wahamba wayozilalela.Udalule ukuthi bathola ngowesilisa ongumnikazi wendawo yokucima ukoma ukuthi uNksz Vilakazi wafika kuye ebusuku ezocela usizo lokuthi kufonelwe amaphoyisa ngoba isoka lakhe liyamshaya.“Sixakwa ukuthi owesilisa uthi akawafonelanga amaphoyisa ekubeni kwakucacile ukuthi udadewethu usenkingeni. Sisola ukuthi naye unalo ulwazi lokuthi isoka lamenzani udadewethu ngoba uma kukhulunywa nabo, inkulumo yabo icishe ifane ungafunga ukuthi bayavikelana,” usho kanje.Uthe okwenza balahle ithemba lokuthi uzotholakala esaphila ukuthi wayeshawa owesilisa owake walahlwa amacala okubulala ababili abashisa nendlu KwaHhaza eminyakeni eminingi eyedlule.Uthe okunye okwenza balahle ithemba ukuthi ucingo lukadadewabo selokhu lwavaleka lokho, kanti nomholo wakhe wangenyanga edlule awukaze uthintwe.“UThabisile uwuhlobo lomuntu othandayo ukuphila kamnandi, ukuthi imali yakhe ingangasetshenziswa kusinika isithombe esingesihle sokuthi kungenzeka ukuthi akasekho,” usho kanje.Uthe bafuna usizo kunoma ubani ongaba nolwazi olungaholela ekutheni atholakale, njengoba sebeye ezibhedlela nasemakhazeni ehlukene kodwa babuya belambatha.Okhulumela amaphoyisa KwaZulu-Natal uConstable Thenjiswa Ngcobo, uthe kuvulwe idokodo lokulahleka komuntu esiteshini samaphoyisa eMariannhill."
    },
    {
        "content": "BASHAYE bachitha nesamba semali engaziwa abasolwa abebehamba ngeMercedes Benz emnyama begebenga imoto yemali.Umbiko ovela endaweni yesiga uthi abasolwa bavimbezele imoto yemali kuN4 ejikeni laseMarikana bevulela ngenhlamvu bebhekise kuyo yaze yama ngaphambi kokuba bayiqhumise ukuze kuhlale obala i-safe egcina imali.Lokhu kwenzeke ngoMsombuluko ebusuku ngesikhathi imoto yemali ibheke eRustenburg.Sebebaleka abasolwa, kuthiwa bahlangane nemoto yamaphoyisa neyonogada benkampani ezimele, kwaba ongaphansi nongaphezulu kududulwana ngenhlamvu.Amaphoyisa azamile ukubavimbezela kuphela umgwaqo ngasemayini iK4, kodwa zajika izigebengu zanikela kuwona ngqo ngenhlamvu ziphuma kule ndawo, kwaba wukuphunyuka kwazo.“Kutholakale i-rifle endaweni obekudutshulwana kuyo namagobolondo angu-22 ezinhlamvu,” kusho amaphoyisa ngesitatimende.Icala liphenywa wuphiko iDirectorate for Priority Crime Investigation (DPCI) kanti akukaboshwa muntu okwamanje."
    },
    {
        "content": "ZISHAYE zachitha nezikhwama zemali izigebengu eCottonlands, eNdwedwe ngoMsombuluko emini.Abenkampani yonogada iReaction Unit South Africa (RUSA) bafike kuqala endaweni yesehlo kungakafiki amaphoyisa bathola imoto yemali yenkampani iFidelity iyimvithi.Kuthiwa abasolwa abebehlome bephelele bebehamba ngemoto yohlobo lweHyundai nenye yohlobo lweToyota Hilux. Kuthiwa bavulele ngenhlamvu bebhekise kule moto yaze yama ngaphambi kokuba bayiqhumise."
    },
    {
        "content": "ASHAYWE ngoswazi oluncane amalungu eMK asabisa ngodlame uma le nhlangano kanye nomholi wayo, uJacob Zuma, bevinjwa ukuba bangenele ukhetho.INkantolo yezoKhetho ihlawulise ilungu lePhalamende, uMnuz Visvin Reddy, nowadilizwa kwesokuhola intsha ye-MK, uBonginkosi Khanyile uR150 000.Izigwebo zabo zilengisiwe kuze kube iminyaka emihlanu.UReddy noKhanyile balahlwe amacala okuphula isigaba 87(71) no87(2) somthetho wezokhetho.IJaji EJS Steyn liyalele uReddy noKhanyile ukuba bengasho izinto ezigxeka ukusingathwa kokhetho kule minyaka emihlanu.“Niyalelwa ukuba ningasephuli isigaba 87(1) no87(2) kule minyaka okulengiswe ngayo izigwebo zenu.”Ngaphambi kokhetho laba baholi basabisa ngokuthi kuzosuka udlambedlu uma i-MK ikhishwa ohliwini lwamaqembu angenele ukhetho.Ngaleso sikhathi i-ANC yayifake icala eNkantolo yezoKhetho ifuna ukuthi iMK ikhishwe ohlwini lwamaqembu angenele ukhetho.Nokho isicelo se-ANC sachithwa.UReddy noKhanyile babesabise nangokuthi kuzokuba nodlame uma uZuma engavunyelwa ukungenela ukhetho.Ngaleso sikhathi inhlangano eyengamele ukhetho, i-Independent Electoral Commission (IEC), yayithe uZuma akavumelekile ukuba ilungu lePhalamende ngoba wagwetshwa isikhathi esingaphezu konyaka ebhadla ejele.UZuma wayevela phezulu ohlwini lwamalungu e-MK aya ePhalamende.INkantolo yezoKhetho yachitha isinqumo se-IEC sokukhipha igama likaZuma ohlwini lwabaya ePhalamende kepha iNkantolo yoMthethosisekelo yanquma ukuthi igama likaZuma likhishwe ohlwini.I-video kaReddy lapho esabisa ngodlame yabukwa abantu abangu-138 000.USteyn uthe izinsongo zikaReddy zazingaludunga ukhetho.“Okuqaphelekayo ukuthi uReddy wenza le nkulumo edlubhe umfaniswano we-MK. Lezi zinsongo akazenzanga kanye, waziphinda kabili ekhuluma ezindaweni ezahlukene. Lezi zinkulumo wazenza ngoMashi, sekusele kancane kubanjwe ukhetho lwangoMeyi.”I-video kaKhanyile yona yabukwa abantu abangu-243 000.Ngesikhathi enza inkulumo, uKhanyile wayengumholi wophiko lwentsha kwi-MK, kepha wabuye wadilizwa.“Inkulumo yakhe ibucayi njengayo le kaReddy. Nokho ukususwa kwakhe esikhundleni kusho ukuthi kukhona isijeziso asitholile.”UReddy uthe usaxoxa nabameli bakhe ukubuka ukuthi angeke yini akwazi ukusidlulisela phambili isinqumo senkantolo.Uthe okwamanje usematasa nomsebenzi wasePhalamende njengoba esanda kufungiswa.Kuthintwa uKhanyile, ukhale ngokuthi umatasa nabameli bakhe, wathi uzokhipha isitatimende namhlanje."
    },
    {
        "content": "KUBIKWA ukuthi baphume bengenamyocu abantu ababili abawe ngendiza encane abebehamba ngayo ngoMgqibelo ekuseni.Lokhu kwenzeke eStellenbosch Airfield ngemuva kwemizuzu embalwa le ndiza isanda kusuka.UStuart Grobbelaar, ophethe ezokuxhumana kumasipala waseStellenbosch utshele abeNews24 ukuthi abezimo eziphuthumayo bafike kule ndawo bathola abantu ababili abebehamba ngale ndiza, ngenhlanhla abalimele."
    },
    {
        "content": "ABEQEMBU uMkhonto weSizwe (MK), bafuna amaphoyisa ajule ngophenyo abophe umuntu ngokufa kwesishoshovu seqembu uMnuz Morgan Mbili (45) oshe nomjondolo.Isolezwe lithole ukuthi uMbili ushe nomjondolo eCato Crest, eMayville, ngoLwesibili ezintatha. I-MK imenyezelwe owayengumengameli wezwe uJacob Zuma ngoDisemba nyakenye, wathi usezotela yona ayeke i-ANC.UMbili ubeyisethenjwa se-ANC ngaphambi kokujoyina i-MK esanda kusungulwa.UMnuz Thami Mkhize weMK eThekwini, uthe bayakhala ngendlela okwenzeke ngayo. Uthe bathole umbiko wokuthi kuzwakale uMbili ememeza efuna usizo ngesikhathi umlilo ugamenxe endlini.“Kungenzeka nje ukuthi akuyona ingozi kodwa kukhona umuntu othungele umlilo ngoba ugesi ubucinyiwe, ayikho into ebingaqala umlilo. Siyafisa amaphoyisa aphenye kahle kuvele iqiniso ngokuthi kwenzekeni. Silahlekelwe yisosha ngoba uMbili ubekwazi ukusebenzela iqembu,’’ kusho uMkhize.UMkhize uthe ngaphambi kokuthi uMbili ajoyine i-MK, kukhona abebelokhu bemjijimeza, bemsola ngokuthi uhamba nayo. Uthe uma amaphoyisa angase alandelele kahle cishe angalithola iqiniso ngokufa kwakhe.Uthe uyakholwa wukuthi bakhona abantu bendawo abalwaziyo udaba abangasiza amaphoyisa ngomkhondo kulolu daba.Ikhansela lendawo, uMnuz Simphiwe “Luluza” Khanyile, lithe liwutholile umbiko ngokufa kukaMbili kodwa alinayo imininingwane kahle. UKhanyile uthe uthole ukuthi uMbili uxakwe wumlilo esendlini yakhe wagcina eshonile.Okhulumela amaphoyisa KwaZulu- Natal, uConstable Thenjiswa Ngcobo, uthe amaphoyisa avule idokodo lophenyo ngalolu daba.“Amaphoyisa aseCato Manor ayaphenya emuva kokuthi owesilisa oneminyaka engu-45 ubudala eshe washona kugqamuka umlilo oshise neminye imijondolo,’’ kusho uConst uNgcobo.Inkonzo yesikhumbuzo kaMbili bekulindeleke ukuthi ibe namuhla ehholo eCato Crest lapho okulindeleke ukuthi amalungu eMK aphume ngobuningi azovalelisa kuzakwabo.Phambilini, kwadutshulwa kwabulawa ikhansela uMnuz Siyabonga Mkhize owayejutshwe yi-ANC. Kwaboshwa uMnuz Mzimuni Ngiba naye owayeyikhansela le-ANC phambilini okumanje usejele."
    },
    {
        "content": "ULAKA lwabalaleli bomsakazo Ukhozi FM, abasola lo msakazo ngokubaqola ngomncintiswano wangoJuni nyakenye, luphoqe iSABC ukuthi iphumele obala ivume induku ngokungamemezeli umuntu owawina.Lokhu kuza emva kokuthi omunye wabebeqokwe kulo mncintiswano ekhale ngokuthi akasazi nokuthi uzophendula athini kubantu ababemvotela njengoba kwavele kwacweba iziziba sebevotelwe.Kwakuqokwe abantu abangu-63 emiphakathini eyahlukene nabayiswa emoyeni ezinhlelweni ezahlukene kuKhozi FM, bechaza ngemisebenzi yabo eyenze ukuthi baqokwe. Lo mncintiswano ubuqhutshwa ngaphansi kwesiqubulo esithi #Ukhozifm63 njengoba lo msakazo ubugubha iminyaka engu-63 wasungulwa. Abalaleli babenxuswe ukuthi bavotele umuntu oqokiwe ngokuthumela umqhafazo owawubiza u-R1.50.Isikhulu esibambile kwaSABC, uMmoni Seapolelo, sithe baxolisa kakhulu ngokuthi angamenyezelwa umuntu owinile kulo mncintiswano.“Singakuqinisekisa ukuthi ngenxa yezimo ezingeke zidalulwe, ukumenyezelwa komuntu owawina emncintiswaneni #Ukhozifm63 akamenyezelwanga ngosuku olwalushiwo. Isiteshi sisazomemezela umuntu owawina kwabangu-63 ababeqokiwe baze bayokhuluma nasezinhlelweni ezehlukene zomsakazo Ukhozi FM. Sizoqinisekisa ukuthi abantu abaqokiwe kuseyibona, kuphinde kube ne-audit okuyinto eyenziwa kuyona yonke imincintiswano yethu. I-SABC idlulisa ukuxolisa kakhulu kubalaleli boKhozi FM ngokubambezeleka ukuthi kumenyezelwe owinile,” kusho uMmoni.Umncintiswano ubunyakenye ngoJune 1, waphela ngo-Agasti 2. Ubuqhutshwa ngaphansi kwesiqubulo esithi: #ukhozifm63.Kulo mncintiswano kwakucelwe imiphakathi ukuthi iphakamise abantu abenza kahle ezindaweni abahlala kuzo. Ukhozi FM laphinda labiza ababeqokiwe ukuthi beze ezinhlelweni ezehlukene zomsakazo becacisa ngabakwenza ngasemakubo nokuholele ekutheni baqokwe wumphakathi.Emva kwalokho kwanxuswa umphakathi ukuthi ubavotele. Babevotelwa ngokuthumela umqhafazo obiza u-R1.50 futhi kuvumeleke ukuthi umuntu angavota noma ikangaki.Ngeshwa imiphumela ayikaze imenyezelwe kuze kube yimanje. Omunye wababeqokiwe, ozibize ngoPhondolwendlovu Mzolo waseMkhambathini, uthe uke wazama ukukhuluma nabanye ayeqokwe nabo ukuzwa imiphumela, wathola ukuthi bonke basebumnyameni ngalo mncintiswano futhi akekho ovelayo ukuthi wawina kuwona.Uthe uke wenza imizamo yokuthi abuze nakhona oKhozini kodwa wangazithola izimpendulo njengoba bekucaca ukuthi akekho onolwazi.Uthe okubuhlungu abantu babavotela manje abasenayo impendulo uma bebuzwa ngabantu ukuthi kwenzekani ngomncintiswano. "
    },
    {
        "content": "BASOLA ukushaywa ngendlebe etsheni wuMnyango wezeMfundo KwaZulu-Natal othisha abangaqashiwe, emva kokuthi umemezele inqwaba yezikhala zothisha ezisesigabeni u-Post Level One (PL1), ezikhangiswe esidlangalaleni okokuqala, osekuvele ukuthi ezinye zazo kudala zavalwa.Umnyango wenze isimemezelo sezikhala ezingu-747 ezikhangiswe ngokuvulelekile, osekuvumeleke noma wubani onalokho okudingekayo afake ngqo isicelo somsebenzi emnyangweni obekungenzeki phambilini. Emva kwesimemezelo kube negidigidi kubantu abaningi nasezinkundleni zokuxhumana, kunconywa isinqumo njengesiphusile esizosiza ukulwa nezinsolo zokuqashana ngokwenzelela ebezikhona.Nakuba kunjalo, inhlangano yothisha abangaqashiwe kulesi sifundazwe, i-KwaZulu-Natal United Unemployed Educators, isola isenzo somnyango njengemizamo yokuthalalisa ukugwema ingcindezi ekubhekenani nezikhalo zamalungu ayo, kufakwa kulolu uhlu ezinye izikhala esezivaliwe.UMnuz Mfanelo Mncube wale nhlangano engxoxweni neSolezwe, uthe sebethole imibiko kumalungu wabo ngezikole ezingasenazo izikhala kodwa ezifakiwe kulolu hlu.“Ngesikhathi kumenyezelwa lezi zikhalo, besinakho ukunganeliseki ngokuthi azenele zincane kodwa sibonga lokho. Emva kwemibiko ngezinsolo zokuthi kunezikhala ezigcwalisiwe kodwa ezisohlwini, sibonile ukuthi umnyango usaqhubeka nokudlala ngemizwa yethu,“ usho kanje.Uthe banxuse amalungu abo ukuthi uma ehambele izikole asondelene nazo ezimenyezelwe njengezinezikhala zomsebenzi, aqinisekise kuthishomkhulu ukuthi zikhona ngempela yini ngaphambi kokufaka izicelo.Isolezwe lizibonele incwadi eputshikile eqinisekisa ukuqokwa  komunye wothisha esikoleni esiseMlaza i-Velabahleke Secondary, ofundisa i-Accounting ne-Economics eyayimyalela ukuthi aqale ukusebenza ngoJulayi 25, kulo nyaka. Yize kunjalo, lesi sikhala sikhona ohlwini lwezikhala ezikhangiswe wumnyango okuqinisa izinsolo zale nhlangano. Esinye isikole esivela kulolu hlu, iMayiyana High ngaphansi kukaMasipala uMzumbe okukleliswe kulo izikhala  ezimbili zothisha abazofundisa u-grade 10 kuya kuya ku-grade 12 i-Maths Literacy ne-Mathametical Literacy,  okuvele ukuthi lesi sikole sekunesikhathi savalwa ngenxa yesibalo esiphansi sabafundi, sahlanganiswa nesikole iNdlelenhle Secondary esisondelene naso. UMncube uthe bazobhalela uHlomuka bemazise ngalezi zinsolo, kanti basaqhubeka nokuqoqa ubufakazi ukuze bebe nohlu oluphelele lezikole okuthiwe zinezikhala zingekho.Ukhale ngokubiza kokulungiselela ukufaka isicelo somsebenzi, okwenza kungahlali kahle ukunxenxa abantu ukuthi bafake izicelo ezikhaleni ezivele zivaliwe. Nakuba kunjalo, uthe bakumisile ukuqhinqa emahhovisi omnyango eMgungundlovu kothisa abangaqashiwe abangamalungu ale nhlangano, njengoba sebabayalele ukuthi basebenzise leso sikhathi ukufaka izicelo zomsebenzi ezikhaleni ezimenyezelwe wumnyango. Kumenyezelwa lezi zikhala, uHlomuka ugqugquzele othisha abangasebenzi ukuthi bafake izicelo."
    },
    {
        "content": "UFUNA umthetho udlale indima yawo umndeni wowesilisa waseMphumulo Mission KwaMaphumulo kulandela ukufa kwelungu lawo esibhedlela kade lishayiwe.UMnuz Ntobeko Mkhize (35) kuthiwa ushaywe abesilisa bendawo ngoMsombuluko, bamphuthumisa esibhedlela, washonela khona ngoLwesibili.Umalume wakhe uMnuz Thobekani Mkhize, uthe bathole ukuthi umufi wayezihlalele esitolo eMagenqezeni ngesikhathi abasolwa abaziwayo bemthatha ngesidlozane, baya naye esitolo sabo.“Sithole ukuthi bamthatha ngemoto yabo, bafike bamshaya amahora amane kuya kwamahlanu. Kuthe sebebona ukuthi uselimele kakhulu, bamphuthumisa esibhedlela eMphumulo,” kulandisa uMkhize.Uqhube wathi bathole ukuthi ngesikhathi befika esibhedlela babhalise amagama aphelele kamufi, kodwa bathi umuntu abangamazi, abamcoshe elele eceleni komgwaqo elimele eMbitane.“Ukuze sithole ngokufakwa kwakhe esibhedlela kusize ukuthi udadewethu usebenza khona. Uthe uma ezongena emsebenzini wazithela phezu kwakhe, wathi uma ebuza ukuthi kwenzekeni, amanesi athi ulethwe abantu abathe abamazi, bamsizile nje ngoba bembona elele eceleni kwendlela elimele,’ kusho uMkhize.Uthi udadewabo ubheke ifayela lakhe abambhalise ngalo, wathola ukuthi babhale amagama akhe enjengoba enjalo.“Ubuze umbuzo wokuthi uma kungabantu abangamazi bawaze kanjani pho amagama akhe ngoba yena ubesesimweni esibi, engakwazi nokukhuluma,” usho kanje.Uqube wathi ngoLwesibili ekuseni, engakashoni umufi ukwazile ukutshela ilungu lomndeni elisebenza esibhedlela ukuthi ushaywe owesilisa wasesitolo  nabangani bakhe.“Sithe uma sesihlanganisa inkulumo kamufi, ubufakazi bokubhaliswa kwamagama aphelele akhe esibhedlela nobokuthi wathathwa ngesidlozane abantu abaziwayo, sabona ukuthi yibo abambulele,” kusho yena.Uveze ukuthi umufi emasontweni amabili edlule uke wazama ukugqekeza esitolo sabasolwa, wabanjwa engakebi.Uthi waxolisa, umndeni wakhona wenza sengathi umxolele.“Uma sekwenzeka kanje, kusobala bebengaxolile. Sibuhlungu ngokuthi bakhethe ukuthi bavele bambulale. ”Sifisa umthetho udlale indima yawo ngoba ngeke sizithathele umthetho ngezandla,” kusho uMkhize.Ubuye wakhala nangokuthi bakhelene, bayazana, okwenzekile bebengakulindele.Okhulumela amaphoyisa KwaZulu-Natal uColonel Robert Netshiunda uthe amaphoyisa aKwaMaphumulo aphenya idokodo lokufa komuntu."
    },
    {
        "content": "AMAPHOYISA abophe abasolwa abayisithupha eSoweto namhlanje kulandela ukubulawa komdlali weKaizer Chiefs ngesikhathi edunwa imoto eGoli ngesonto eledlule. ULuke Fleurs weKaizer Chiefs wadutshulwa wabulawa eHoneydew, eGoli ngo-Ephreli 3 ngenkathi edunwa imoto ebomvu eyiVW Golf 8 GTI egaraji eliku-14th Avenue. Emuva kophenyo olunzulu amaphoyisa avalele laba basolwa ezintatha eSlovoville eSoweto, kanti izingxenye zemoto kaFleurs esihlukanisiwe zona zatholwa ngoMsombuluko.Okhulumela amaphoyisa eGoli uLt Colonel Mavela Masondo, uthe uFleurs wahlaselwa amadoda amabili ayehlome ngezibhamu, nokubikwa ukuthi ayehamba ngeBMW 1 series emhlophe.\"Abasolwa bamkhomba ngesibhamu bathatha imoto, bamdubula kwesingenhla. Omunye wabasolwa washaya wachitha nemoto walandela uzakwabo,\" kusho Lt Colonel uMasondo. UFleurs washona emuva kokudutshulwa.Emuva kwalokho uKhomishana wamaphoyisa eGoli uLieutenant General Tommy Mthombeni waqoka ithimba elihlale ezithendeni zabasolwa nokuholele ekutheni baboshwe.\"Amaphoyisa akholwa ukuthi laba basolwa bayathinteka oxhaxheni lwezigameko zokudunwa kwezimoto okwenzeka eGoli. Uphenyo lokuthola abasolwa luyaqhubeka. Laba basolwa bazovela enkantolo kaMantshi eRoodepoort ngoLwesihlanu ngecala lokuduna nokubulala,\" kusho uLt Colonel Masondo."
    },
    {
        "content": "KUSALE enkundleni abasolwa abathathu ngesikhathi bedubulana namaphoyisa eBooysens eGauteng.Kusinde abasolwa abathathu kulesi sigameko esenzeke ngoLwesibili emini ngesikhathi amaphoyisa ezinhlaka ezahlukene eholwa oKlebe evimbezela abasolwa okuthiwa bayingxenye yeqembu lemigulukudu ethinteka emacaleni ahlukene okubalwa kuwo angu-30 okubulala.Kutholakale izibhamu ezimbili ezingekho emthethweni. Amaphoyisa ayaqhubeka nophenyo endaweni yesigameko."
    },
    {
        "content": " KUPHELE amahlathi oshayasibhamu bevinjezelwa amaphoyisa kuN3 phakathi kweVilliers neHeidelburg ngeSonto ebusuku.Laba baziwa njengemigulukudu esebenzisa amalambu amaphoyisa aluhlaza ukuqhuba ubugebengu bokuduna nokugebenga abantu. Laba bebelandelwa amaphoyisa ezinhlaka ezahlukene okubalwa kuzo iSAPS National Head Office Counter Intelligence, Secunda Crime Intelligence, Gauteng Tactical Response Team, Gauteng Anti-Gang Unit, DPC Tracking Team, Johannesburg K9, CAP Specialised Operations, Tracker Connect, ICB Insurance Crime Bureau, MZ Werke Security, Telesure Insurance Investigation kusukela eGrootvlei eMpumalanga. Kuthiwa amaphoyisa aqale ukusola ngesikhathi ebona le moto ebihamba ngamalambu aluhlaza, aqala ukuyijaha.Bathe sebebona abasolwa ukuthi balandelwa ngamaphoyisa banyusa isivinini bazama ukubaleka bangena eZonkizizwe, Ekurhuleni. Ngokubika kwamaphoyisa, abasolwa bathe bebaleka babe bevulela ngenhlamvu bebhekise kuwo, nawo aphendula ngayo.Bathathu abasolwa abafe ujuqu endaweni yesigameko, kwasinda oyedwa okwazile ukubaleka ngezinyawo.Amaphoyisa athole izibhamu ezimbili ezingetho emthethweni nezinhlamvu kanjalo namalambu aluhlaza emotweni yabasolwa.Imoto yabasolwa okuyiToyota Hilux inikelwe kwabeVehicle Crime Investigation Unit ukuze kuqhubeke uphenyo ngayo."
    },
    {
        "content": "BAHLAZEKILE abelaphi bendabuko asebezakhele udumo ezinkundleni zokuxhumana kuvela izindaba zokuthi bawaka abantu futhi abasuke bekuveza kungamanga ngenhloso yokuheha amakhasimende.Lezi zindaba zivele kuleli sonto kuxabane owayengumsakazi weZululand FM noseyintatheli yekhasi leYouTube, Inyoni TV, uGwajo Zungu nomelaphi, uZamokwakhe “King Bhaka” Nzama.UGwajo uhlambalaze uKing Bhaka ngama-video aqoshiwe, lapho abethi yena akakaze aye emzini walo melaphi eHillary, eThekwini, futhi abakaze bahlangane. Uze wambiza ngomfana omncane angamesabi.UKing Bhaka naye uvele waya ekhasini lakhe waveza bonke ubufakazi bokuthi bayazana noGwajo nokuthi usake wafika emzini wakhe. Uphinde wasabalalisa nezinkulumo eziqoshiwe ekhuluma noGwajo, ezisholo yena ukuthi zonke lezi ziqephu ezike zibonakale ezinkundleni zokuxhumana ekhuluma nabelaphi bendabuko, zingamanga. Kule nkulumo uGwajo uzisholo yena ukuthi zisuke zisungulwe nguyena, bese eqeqesha izinyanga ukuthi zilingise kanjani.Izinyanga okuvela amagama azo ngokuhubhuza amanga ngoDr Khehlelezi, Dr Mabalengwe noDr 2+2. KuMabalengwe uveze udaba alushutha lapho lo melaphi ayesenkantolo kwacisha ugesi ngenxa yokucimasakuwonga kodwa wathi uyena owenze kwacisha ugesi esebenzisa amandla akhe obunyanga. Lokho kuthiwa yinto abavele bayisungula noGwajo ngoba bebona kucisha ugesi enkantolo. KuKhehlelezi, uveze ukuthi ngesikhathi kushuthwa le nyanga ithi ilanda imali emanzini, kwakuyinto engekho, eyayakhiwe. Uze waveza ukuthi isiteshi se-online i-Real TV eyayishutha uKhehlelezi, ayikwazanga ukuhlunga kahle i-video ukuze ikholakale. Uphinde waveza ukuthi nesimo sale nyanga asisihle, isilahlekelwe amakhasimende ngoba kukhona asebebonile ukuthi ayikho into yayo. Uthe kumanje isimo sayo sinzima kwezezimali, ize ifune ngisho neziliphu ima ithume umuntu esitolo ngoba isigade lonke isenti eliphumayo.Ku-2+2, uthe isiqephu abasanda kusishutha lapho bekuvela khona uGwajo eyoxolisa ngenkomo ethi usenenkinga ngoba uxabane nale nyanga, singamanga. Uthe nenkomo yokuxolisa bekuvele kungeyakhe u-2+2.Kuthintwa uKing Bhaka ngenhloso yakhe yokusabalalisa lezi zindaba, uthe akaxabene noGwajo kodwa uyena ongungqondongqondo ekusunguleni izikeshi ku-Facebook ukuze kudayiswe imikhiqizo yezinyanga ezikhohlisa abantu.“Kudala ngizixwayisa lezi zinyanga ukuthi zingadlali ngabantu. Ngigcine ngibonile ukuthi kungcono ngivele ngiyiveze imikhuba yazo. Inkinga ukuthi le nto eziyenzayo ilimaza igama lobunyanga bese kuba sengathi wonke umuntu wenza le nto eziyenzayo,” kusho uKing Bhaka.Kuthintwa uGwajo, uthe imlimaze kakhulu indaba yokuvela kwalezi zindaba.“Kuyaziwa ukuthi mina ngiphila ngawo lo msebenzi. Ngakhile futhi ngisanda kulobola unkosikazi wami ngawo lo msebenzi. Uma sekwenzeka kanje angazi yinto engizoyithini. Le nto ilimaze ngisho nekusasa lami ngoba ngelinye ilanga benginesifiso sokuthi ngisebenzele iziteshi ezinkulu njengeSABC kodwa sengibona amathuba engasekho. Angisazi isizathu esenze uBhaka enze kanje. Okwamanje ngisanqena ngisho nokuvela kubantu ngendlela okwenzeke ngayo,” kusho uGwajo.Bonke abelaphi abathintekayo kulolu daba, bashayelwe izingcingo kodwa izingcingo zabo bebengaziphenduli. Nemiyalezo abathunyelelwe yona abayiphendulanga.Umengameli wabelaphi bendabuko i-Traditional Healers Council KwaZulu-Natal, uMnuz Sazi Mhlongo, uthe yize bengahambisani nokuvela kwalezi zindaba ngezinkundla zokuxhumana, kodwa bayabonga ukuthi sekuvezwe obala lokhu.“Kudala sibona ukuthi kudlalwa ngabantu kusetshenziswa izinkundla zokuxhumana kodwa engekho umuntu okhulumayo ngale nto. Kuyiqiniso, laba abagcwele khona ezinkundleni bethi bayelapha, iningi labo zigebengu. Kunenqwaba yabo abahamba amacala okudlwengula ngoba bafike bethi basiza abantu bese beyabadlwengula. Abanye baveza izinyoka. Ekwelapheni awukwazi ukuveza inyoka bese uthi ungumelaphi. Inyoka iyaluma futhi ayikho into enhle eyamaniswa nenyoka. Abantu abaqaphele izigilamkhuba ezizibiza ngezinyanga,” kusho uMhlongo. "
    },
    {
        "content": "IZIKHALAZO zomphakathi waseMgcweni ku-ward-4 eCato Ridge zizwakele kubaphathi benkampani, iFrey’s Foods Brands, mayelana nephunga  ebese belifanisa nelendle eliqhamuka edamini lale nkampani.Ngokomphakathi, leli phunga selenze impilo yaba nzima kuwo. NgeSonto eledlule Isolezwe libike ukuthi umphakathi aweneme ngaleli damu, waphinde waveza ukuthi inkampani ayenzi lutho ukuxazulula isimo.Umphathi omkhulu wale nkampani, uMnuz Adriaan Holthausen, uthe bayabazisa ubuhlobo abanawo nalo mphakathi.“Sisanda kuthola izimpendulo mayelana nephunga elinukayo elingase liqhamuke kwi-Wastewater Plant yethu. Siyaqonda ukuthi ukunuka kwaleli phunga kunomthelela ezimpilweni zomphakathi waseMgcweni futhi siyaqinisekisa ukuthi sizosibhekisisa isizinda samanzi angcolile,” kusho u-Holthausen.Uthe bazama ngakho konke okusemandleni ukubhekana nalesi simo.“Siyazama ukwehlisa ukunuka ngamandla kwaleli phunga. Sihlanganile nabaholi bomphakathi neminyango kamasipala efanele ukuze sibazise ngesimo nangemizamo yethu eqhubekayo. Ithimba lethu lizibophezele ekuthatheni izinyathelo ezengeziwe ukuxazulula leli phunga. Sizoqhubeka nokusiqapha ngeso lokhozi isimo bese sinigcina ninolwazi ngenqubekela phambili yethu,” usho kanje.Uqhube wathi ukuhlala ngokukhululeka komphakathi nempilo yawo kubalulekile kubo futhi bayabonga ukubekezela nokuqonda kwawo njengoba bezama ukulungisa isimo. Uphinde wathi uma zikhona ezinye izikhalazo noma imibono umphakathi onazo, babathinte ngqo ngoba ngokubambisana bangaqinisekisa ukuphepha nenhlalakahle enhle kuwo wonke umuntu."
    },
    {
        "content": "BATHEMBISE ukuhlonipha uMthethosisekelo wezwe, basebenzele abantu bakuleli ngokuthembeka ongqongqoshe namaphini abo, abafungiswe ngoLwesithathu yiNhloko yamaJaji, uRaymond Zondo.Le Khabhinethi, edidiyele amaqembu ahlukene abambisene kuhulumeni wobumbano, iqala umsebenzi wayo namhlanje ngokuhlangana nezikhulu zeminyango kanjalo nabebephethe le minyango ukuze bathole umbiko ngobekwenzeka kule minyango.Abanye babo, ngesikhathi bekhuluma nabezindaba izolo eKapa emcimbini wokufungiswa, baphefumule ngezinhlelo zabo nezinto abazibeke eqhulwini abazozenza.Bangu-75 abafungisiwe kanti kuqale ngokufungiswa iPhini likaMengameli wezwe, uMnuz Paul Mashatile.UNgqongqoshe wezokuVikela, uNkk Angie Motshekga, okuhlukene imibono ngokujutshelwa kwakhe kulesi sikhundla, uthe uzomelana nobunzima obuza nalesi sikhundla.Uthe ayikho indawo engenazo izinselelo, wathi nakanjani uzowenza lo msebenzi wakhe.“Ngizwile kukhona abakhalayo ngokuqokwa kwami, abanye bayangihalalisela. Okuhle wukuthi ukhomanda kulo mnyango ngumengameli wezwe engisazohlangana naye akhiphe umkhombandlela ngakulindele,” kusho uNkk Motshekga.Uzakwabo eMnyangweni weziSebenzi zikaHulumeni nokuPhatha, Inkosi Mzamo Buthelezi, uthe ezinye zezinto azozibheka yindaba yesabelomali esiphezulu sabasebenzi bakahulumeni.UButhelezi uthe uzowenza ngokuzimisela umsebenzi wakhe.UNgqongqoshe weziMali, uMnuz Enoch Godongwana, uthe uyabezwa abakhale ngeKhabhinethi kaMengameli Cyril Ramaphosa enyinyithekayo, wathi ayinkulu kakhulu uma uqhathanisa no-2 million wabasebenzi bakahulumeni.“Ziningi izinto okumele sizibheke ezithinta isabelomali. Ibingekho enye indlela ngaphandle kokuthi kube nesibalo salabo ngqongqoshe namaphini abo ngenxa yokuthi kunohulumeni wobumbano.” UNksz Pemmy Majodina, uNgqongqoshe wezaManzi nokuHanjiswa kweNdle, uthe eyamanzi iyinselelo ezweni kanjalo nasesifundeni i-Afrika.Uthe kubalulekile ukugcina amanzi ngoba ayashoda.“Amanzi ayimpilo ngakho sizosebenzisana neminye iminyango. Asifuni ukubona amanzi evuza ngoba ayashoda kakhulu ezweni.” Uthe usethole izikhalazo ezevile ku-3 000 ngezinkinga zamanzi kuleli.UDkt Pieter Groenewald, uNgqongqoshe wezokuHlunyeleliswa kweziMilo, uthe uzolwa nenkohlakalo ezikhungweni okugcinwe kuzona iziboshwa futhi ezigcwele zinyinyitheka.Uthe uzobheka isabelomali sokuthi lezi zinkinga kungabhekwana kanjani nazo.“Kubalulekile ukuthi amajele ethu azikhiqizele ukudla okuzodliwa khona. Okubalulekile wukuthi kumele kongiwe imali yabakhokhi bentela.” Mayelana nezinto ake azisho phambilini njengokweseka isigwebo sentambo, uthe uMthethosisekelo awuvumi ukuthi kube nalesi sigwebo.“Kakade sizoba nawo umbono kwiKhabhinethi ukuthi into ethile singayilungisa kanjani njengoba singamaqembu ahlukene. Okubalulekile ukubeka abantu bakuleli phambili.” UNgqongqoshe kaGesi, uDkt Kgosientsho Ramokgopa, uthe nakuba ingaphelile inkinga yokucishwa kukagesi kuleli kodwa likhulu ibanga eselihanjiwe ukubhekana nale nkinga.“Abantu balindele ukuthi ugesi ungapheli. Yinkinga esilwa nayo. Ugesi usuyabiza, abantu abakwazi ukuwukhokhela. Kudingeka kube nezindlela zokubhekana nale nkinga yokunyuka kwawo.” "
    },
    {
        "content": "UKUHOXA kukaChidimma Adetshina emncintiswaneni wonobuhle uMiss South Africa, sekusele izinsuku ezimbili ngaphambi kosuku lokuklomelisa onqobile, kufane noju kwizakhamuzi zakuleli zwe ebezingayizwa indaba yakhe.UChidimma (23), kuthe ngoLwesine wakhipha isitatimende, ememezela ukuthi usenqume ukuhoxa emncintiswaneni, okuzomenyezelwa onqobile kuwona namhlanje ebusuku, eSunBet Arena, ePitoli. Bese kuyisikhathi kunempikiswano ngokungenela kwale ntokazi kulo mncintiswano, kukhona abakhala ngokuthi akufanele ngabe iwungenele ngoba uyise owaseNigeria, kuthi unina udabuka eMozambique, yize bekwaziwa kuthi izalelwe eGoli, futhi yakhulela eSoweto, okwenza ibe nobuzwe baseNingizimu Afrika. USthembiso Mngoma ubhale ekhasini lakhe lakwiFacebook wathi: “Ukube abantu abakhulumanga ngabe ayivelanga le nto eyenziwa eminyakeni ewu-23 edlule. Cabanga nje ukuthi kunomuntu okunzima ukuthi athole umazisi, kanti uvinjwa yizigebengu ezingena kuleli zwe ngokungemthetho.’”UKwena Molweka uthe: “Akekho umuntu ongangenza ngikholwe wukuthi uChidimma uwumgilwa kukho konke lokhu. Umgilwa kulesi simo wumuntu wakuleli zwe owaphucwa ubuzwe bakhe eminyakeni ewu-23 edlule, futhi lowo muntu kumele atholakale, anxeshezelwe ngakho konke lokho.”NgoLwesithathu ebusuku, uMnyango wezaseKhaya, ukhiphe isitatimende uveza ukuthi ukuphenywa kwawo ngoChidimma, kuveze ukuthi unina wasebenzisa umazisi womunye umuntu wesifazane ukumbhalisa njengesakhamuzi sakuleli zwe.UMnyango uveze nokuthi uyaqhubeka uyaphenya futhi uzobathathela izinyathelo bonke abathinteka kugcobho lwakho konke okwenzeke ngokungemthetho ngodaba lukaChidimma.“’Ukuba kulo mncintiswano bekumnandi kodwa emva kokubheka izinto eziningi, sengithathe isinqumo esinzima sokuhoxa kuwona, ukusiza ukuzivikela nomndeni wami,”’ kusho uChidima ekhasini le-Instagram.Akuphelanga sikhathi esingakanani, nenhlangano iMiss South Africa, yakhipha isitatimende ifisela uChidimma inhlanhla kukho konke ahlela ukukwenza ngempilo yakhe.“Inhloso yethu wukuqhakambisa izinhlanga ezahlukene futhi sibeke eqhulwini ubuntu, kanjalo nje sizibophezele ukubamba iqhaza ukwenza abantu besifazane base-Afrika, nasemhlabeni jikelele bazithembe ngobubona,”’ kusho iMiss SA.Ukuphuma kukaChidimma, kusho ukuthi namhlanje kuzoqhudelana izintokazi eziyishumi kuMiss SA, obuya ihlandla lesi-66 nonyaka, okungoNompumelelo Maduna, Kirsten Khan, Layla Zoubair, Ontshiametse Tlhopane, Palesa Lombard,Taahira Katz, Kebalepile Ramafoko waseMpumalanga, Mia Le Roux waseFree State, Onalenna Constantin waseNorth West, noLebohang Khoza othwele amathemba eKwaZulu-Natal. "
    },
    {
        "content": "UMCULI kamaskandi, uKhuzani \"Indlamlenze\" Mpungose, usolwa ngokuphuca isinkwa abantu akade besebenza esibhedlela saseThekwini, iKing Dinuzulu.Laba basebenzi bathi sebesebenze iminyaka eyisikhombisa kuya kweyishumi kulesi sibhedlela ngaphansi kwenkampani iTower City Cleaning Services. Bathi izinkinga zabo ziqale emuva kokuphelelwa wumsebenzi kweTower City, ngoDisemba nyakenye.Omunye wabasebenzi uNksz Zinhle Sibiya, uthe indawo yeTower City ithathwe yinkampani kaKhuzani, Indlamlenze Cleaning Services.\"Ngokwesivumelwano neTower City, Indlamlenze bekufanele isithathe sonke thina basebenzi abadala, kungabikhona muntu ophelelwa wumsebenzi. Ngempela kuhambe kahle kusaqala uJanuwari kodwa sathi  sisabenze izinsuku ezine, kwatheleka abantu abasebenza nekhansela laku-ward 35, bathi akuqalwe kabusha ngokuthi kwenziwe inhlolokhono.\"UNksz Sibiya uthe bayenza inhlolokhono kwabe sekuthathwa abasebenzi abasha kwathi abadala bashaywa ngesithende kwiNdlamlenze Cleaning Services.Uthe balulwa lolu daba babuyiselwa emsebenzini ngoJanuwari 16.\"Kwabe sekwenziwa isivumelwano sokuthi sonke sizoqala phansi sisebenze izinyanga eziyisithupha emuva kwalokho kuzobuyekezwa izivumelwano.\"Esephetha uNksz Sibiya, uthe emuva kokuphela kwesivumelwano sezinyanga eziyisithupha kuphinde kwenziwa inhlolokhono, okuthe emuva kwayo, bakhonjwa indlela.Ethintwa uKhuzani, unxuse ukuba kuxhunyanwe nokhulumela inkampani, uMnuz Alpha \"Zwide\" Nxumalo, okuqinisekisile ukuthi izivumelwano zabakhalazayo nenkampani zifinyelele emaphethelweni.Uze wakuqinisekisa lokho ngokuthumelela Isolezwe  izivumelwano abazenza nabasebenzi futhi bazisayina, ezithi umsebenzi wabo uqala ngoJanuwari futhi uyagcina ngoJuni 30.Echaza, uthe bona njengenkampani bebezimisele ukubaqasha bonke ngesihe hhayi ngempoqo kodwa kwafumaneka ukuthi bangaphezu kwesibalo esidingeka esibhedlela.Echaza ukusuka nokuhlala kwale ndaba, uthe bona babazi ukuthi abasebenzi bawu-122, ngakho kudingeka abawu-28 abazoqashwa kabusha. Uthe bashaqeka sebethola ukuthi empeleni abasebenzi abakhona bawu-206, sekuhlangene nabasha, ekubeni kudingeka abawu-150 kuphela. Eqhuba uNxumalo, uthe baphoqelekile ukuba baqhubeke babaholele futhi babathengele nomfaniswano kuze kuphele izinyanga eziyisithupha. Uthe lokho bebekwenza ngesihe, futhi balahlekelwe yizizumbulu zemali ngalokho. Uthe yingakho begcine benze inhlolokhono okuyiyo ebahlungile. Uthe balandele yonke imigudu futhi babikela ngisho nabakwaCCMA. Bebuzwa abasebenzi ukuthi bayile yini kwaCCMA, bathe bayile kodwa kwanhlanga zimuka nomoya njengoba sebelufaka kwabezindaba udaba. Imizamo yokuthola ukuphawula kwekhansela ayiphumelelanga kwaze kwashaya isikhathi sokushicilela. NoNxumalo uthe usenesikhathi agcina ukuxhumana nekhansela ngoba alitholakali."
    },
    {
        "content": "UFUNA angayitholi ibheyili umsolwa, umndeni womfundi waKwaDumisa eMzinto okuthiwa umbulale ngasekupheleni kwenyanga edlule.Isidumbu sikaZinhle Khathi (18) obefunda u-matric eSiphapheme High satholwa egumbini ayelala kulo ngo-Ephreli 25 ugogo (78) wakhe.Kusolwa ukuthi  umsolwa, onguyise wengane kamufi enonyaka nezinyanga eziyisithupha, wamshaya ngesikhali esithile maqede wadla phansi.Umamncane kamufi, uNksz Thando Khathi, uthe kubathobe amanxeba ukuboshwa komsolwa.“Sijabule ngokuthi uboshiwe. Yize kungeke kusambuyisa uZinhle kodwa kuhle avalelwe ejele ngakwenzile (umsolwa),” kusho uNksz Khathi.Uqhube wathi balindele ukuthi umthetho uqhubeke usebenze, angayitholi ibheyili bese egwetshwa kanzima.Umufi ubengcwatshwa izolo.UMphathiswa wezokuThuthukiswa koMphakathi KwaZulu-Natal, uNkk Nonhlanhla Khoza, ukushayele ihlombe ukusebenza ngokuzikhandla kwamaphoyisa ebopha umsolwa ngokushesha.Uthe ukubulawa kukaZinhle kushiye abaningi nezinhliziyo ezibuhlungu.“Umndeni wakhe ubusalindele lukhulu kuye kodwa impilo yakhe yanqanyulwa umuntu onenhliziyo embi. Sizwa kuthiwa ngayizolo, ngaphambi kokuba ambulale, wayekade emshaye ngendlela yokuthi akakwazanga nokuya esikoleni,” kusho uNkk Khoza.Uthe kuyawathoba amanxeba ukuboshwa komsolwa“Yize noma singeke sisawubuyisa mphefumulo kaZinhle kodwa kuyasijabulisa ukuthi umuntu osolwa ngokwenza isigameko esinesihluku uboshiwe. Njengoba bonke ubufakazi bukhomba yena, siyethemba ukuthi umthetho uzosebenza, athole isijeziso esimfanele,” kusho uNkk Khoza.Uphinde wanxusa umphakathi ukuthi wehlise amaphaphu, ungazijeziseli umsolwa kodwa uyeke umthetho usebenze njengoba usuqalile ngokubopha umsolwa.“Kufanele siyeke amaphoyisa aqhubeke nomsebenzi wawo ngaphandle kokuphazanyiswa. Ukuboshwa komsolwa ngokushesha kusho ukuthi asebenza ngokuzikhandla ukuqinisekisa ukuthi ubulungiswa buyenzeka,” usho kanje.Uthe osonhlalakahle basazoqhubeka nokunikezela usizo lokwelulekwa ngokomqondo emndenini kamufi kanjalo nakubafundi besikole abefunda kuso.Okhulumela amaphoyisa KwaZulu-Natal uColonel Robert Netshiunda, uthe amaphoyisa aseSawoti abophe owesilisa oneminyaka engu-24 ngoLwesithathu.“Umsolwa onguyise wengane kamufi uyamaniswa necala lokubulala umfundi oneminyaka engu-18 owatholwa efile ngaphakathi endlini yakubo KwaDumisa ngo-Ephreli 25,” kusho uNetshiunda.Uqhube wathi kuthe sekubuya imiphumela yokuhlolwa kwesidumbu, yaveza ukuthi ufe ngenxa yokushawa kanzima, kwase  kuvulwa idokodo lecala lokufa komuntu.Uthe umsolwa ubanjwe eReservoir Hills, wavela enkantolo ngoLwesihlanu"
    },
    {
        "content": "UCWANINGO lwePietermaritzburg Economic Justice & Dignity Group, luveza ukuthi isibiza u-R5 252.15 igilosa yomndeni isuka ku-R5 252.77 ngoJuni.Kule nyanga kuye kwanyuka isitambu, amaqanda, ugreen pepper, impuphu, irayisi, izibindi zenkukhu, i-cremora, ama-aphula, ipeanut butter nesinkwa.Ukudla okwehlile wutamatisi, ukherothi, i-butternut, ispinashi, amawolintshi, u-anyanisi, u-curry powder, isobho, itiye, izingingila zenkukhu, i-wors, usu, iklabishi, upholoni nojamu.UMnuz Mervyn Abrahams we-Pietermaritzburg Economic Justice & Dignity Group, uthe igilosa isabiza ngoba ukudla okuyizidingo okuthengwa nyangazonke okubalwa impuphu nokunye kusabiza.Uveze ukuthi ukudla kwengane okunomsoco kubiza uR935.71 kodwa isibonelelo sezingane siwu-R530.“Ukudla kuyabiza, abesifazane okuyibona abenza igilosa bathwele kanzima ngoba igilosa yomndeni ibiza ukwedlula amaholo abasebenzi (iNational Minimum Wage) ewu-R5 074.72 ngenyanga njengoba igilosa iwu-R5 252.15. Abangasebenzi bathwele kanzima kakhulu ngoba nesibonelelo sezingane asaneli igilosa enomsocoyezingane,” kusho u-Abrahams.Ukhale ngokuthi ukunyuka kukagesi nakho kwandisa umthwalo emahlombe abantu njengoba unyuke ngo-12.72%.Ubalule ukuthi imizi eminingi isebenzisa ugesi owu-350kWh ngenyanga okusho ukuthi ithenga ikhadi likaR900 kuya ku-R1 200 ngenyanga.Wenze isibonelo sokuthi eMgungundlovu umndeni osebenzisa ugesi owu-350kWh unyuke ngo-R136.05 usuka ku-R906.92 waya ku-R1 042.97.Uthe abantu bathwele kanzima, abakwazi ukumelana nezindleko zikagesi, ezegilosa, ezokugibela nezokubiza kwempilo."
    },
    {
        "content": "NGESIKHATHI umhlaba wonke ugubha i-International Nurses Day, eba ngoMeyi 12, i-Health and Allied Workers Indaba Trade Union (HAITU) ithi bathwele kanzima onesi ezibhedlela zikahulumeni eNingizimu Afrika.UMengameli weHAITU, uMnuz Rich Sicina, uthe kufanele wonke amalungu ePhalamende nabasebenzi bakahulumeni bonkana bangabi nama-medical aid ukuze bezolwazi usizi olubhekene nonesi kuleli.Uveze ukuthi unesi odume umhlaba wonke uFlorence Nightingale uyaphenduka ethuneni lakhe uma ebona isimo amanesi asebenza ngaphansi kwaso kuleli.“Ngeke silugubhe usuku lonesi ngoba akukho okushintshayo. Siyabatshela ongqongqoshe kule micimbi ukuthi sithwele kanzima, kodwa akukho abakwenzayo. “Kuyimanje onesi abathathu babhekelela iziguli eziwu-40 ewodini eyodwa. Onesi bayathukwa yiziguli ngenxa yokuthi uhulumeni unciphisa imali ebhekelele ezempilo. Akuphephile ezibhedlela, kuningi nje okungahambi kahle,” kusho uSicina.Uthe ukube ongqongqoshe basebenzisa izibhedlela zikahulumeni, bangayi kwezizimele ngabe bayalubona usizi olubhekene nabahlengikazi.“Amalungu ePhalamende uma egula aya ezibhedlela ezizimele, ayofaka imali kahulumeni emaphaketheni omacaphunakusale.“Kungakuhle ukuthi iqedwe i-medical aid ephalamende nakuwo wonke amazinga kahulumeni ukuze le mali izosiza ezibhedlela.“Kunzima ukuthi ezibhedlela zikahulumeni azikho izinsiza kusebenza ezanele, ngisho abasebenzi bezempilo abasaqashwa kahle ngoba uhulumeni ekhala ngokuthi akanamali.“Ayikho into esiyibona ifanele ukugujwa ngalolu suku ngoba bathwele kanzima onesi,” kusho uSicina.Uthe onesi abaholelwa kahle kangangokuthi abakwazi ukufundisa izingane zabo ezikoleni ezinemfundo esezingeni eliphezulu, abakwazi nokuthenga imizi.Uveze ukuthi njengoba uhulumeni engabaqashi onesi kusho ukuthi iningi labo lixhashazwa ama-labour brokers.“Onesi bagcina sebenikezwa izinkontileka yizinkampani ezifunela abantu imisebenzi, ezihlale zincozula iholo labo nyangazonke. “Abanalo nethemba lokuthola umsebenzi ngoba basebenza njengetoho minyaka yonke. Akukho esikujabulelayo ngosuku lonesi. Siyathemba ukuthi isikhalo sethu siyozwakala ngelinye ilanga,” esho."
    },
    {
        "content": "KUME nse ukufunda esikoleni Incinjane Secondary, ePieters, eMnambithi. Lokhu kwenzeke ngemva kokuthi abazali nabafundi bebhikishili besola  uthisha ofundisa izibalo ngokuthi udakwa kuze kuphazamiseke umsebenzi.Isolezwe Ngempelasonto  lithole ngomthombo walo ukuthi bekunganyakazi lutho esikoleni abazali nabafundi bethi isibami emphinjeni indaba kathisha futhi akathathelwa izinyathelo. Kuthiwa okubi kakhulu wukuthi ufundisa izibalo kumatric nokuyinto ebucayi kanti ubuye afundise neNatural Science.Kuthiwa uthisha uyabudlonya utshwala akabudlalisi futhi kwesinye isikhathi uze ahambe efunwa nguthishanhloko emashibhini uma  engasafiki esikoleni.USihlalo wesigungu esephethe isikole uMnuz Sibongiseni Madlala, uthe impela babhekene nengwadla futhi bafuna isukunyelwe ngokushesha.“ Uma kuholiwe nje kuyaziwa ukuthi akabe eseza emsebenzini isonto lonke, kuthiwa uhamba ephuza nasemajoyintini endawo. Uma kufanele kuphume imiphumela yezingane, ayiphumi ngoba izifundo zakhe azimakiwe ngakho amamaki awekho,’’ kuchaza uMadlala.UMadlala uthe abantu bendawo baze bamncishe utshwala bethi akahambe aye emsebenzini kodwa abufune ezingojeni aze abuthole bese ehlala khona lize lishone.Uthe kuyabakhathaza lokhu ngoba sekuze kwehlisa izinga lokuphasa isikole besiphasa ngo95% sehlile safika ko63% kanti izibalo zizodwa nje imiphumela yazo iwu-33%. Uthe uphenyo lukhomba ukuthi uselove izinsuku ezingu-222 selokhu afika ngo-2018 kulesi sikole.Kuthiwa akukho okungazanywanga ngoba uke watholelwa usizo wayiswa esikhungweni sabasiza abaxakwe yinkinga yezidakamizwa. Kuthiwa waya kabili washiya phansi, bezwa kuthiwa ubuyele emashibhini aphuza kuwona.Okhulumela uMnyango wezeMfundo KwaZulu-Natal, uMnuz uMuzi Mahlambi uthe wudaba olukhathaza kakhulu olufuna ukusukunyelwa ngokushesha nangokukucophelela lolu.“Ihhovisi lesifunda luzolusebenza udaba sizame ukuthi simsize lo msebenzi wethu. Siwumnyango onakekekelayo yingakho sizoqala ngokumfunela usizo. Uma kuya ngokuthi izinkinga ziyadlondlobala siyobe sesidlulela ekuqondiseni ubugwegwe,’’ kusho uMahlambi.Leli phephandaba lithole ukuthi ngesikhathi kunombhikisho izikhulu zomnyango esifundeni zifikile zathembisa ukuthi kuzolethwa abanye othisha ababili. Kuvele ukuthi lo thisha onenkinga usethunyelwe ukuyothola usizo.Imizamo yokumthola uthisha ayiphumelelanga izinombolo zakhe bezingasebenzi. Kuthiwa uyawalahla amaselula uhlala engatholakali ocingweni."
    },
    {
        "content": "BAVUKE umbhejazane bavala umgwaqo ngamathayi avuthayo abahlala ehostela labesifazane, iThokoza, bekhala ngokungabi nagesi izinsuku eziyisishiyagalolunye.Laba besifazane batshele Isolezwe ukuthi babone kungcono bangene emgwaqweni ngoba bazizwa benzelwa phansi wuMasipala weTheku.UNksz Ntombi Mkhize ongomunye wabaseThokoza uthe: “Inkinga nje esinayo ugesi phaqa. Kusuka ngesonto eledlule, ugesi awukho. Wavele wahamba kubonakala ukuthi akukhona ukucishwa kokuwonga kodwa uhamba ngoba konakele ndawana thize. Kuze kube yimanje, awukho.” Uthe ayikho inhlobo yokudla kwabo okuhlala emafrijini okungabolanga njengoba sekuhambe izinsuku eziningi kangaka ugesi ungekho.“Bekusanda kuphele inyanga, sithenge kakhulu izinto ezihlala emafrijini. Zonke zibolile,” kusho yena.Uthe sebekhalela ezitofini zegesi ukuze bakwazi ukulala bedlile nezingane zabo, wathi kwakhona lokho kuyingozi enkulu.“Sihlala ngabathathu ezindlini, yilowo nalowo unegesi yakhe, siwabasa sonke, uma kungenzeka iphutha, kungenzeka isibhicongo sodwa,” kuqhuba uNksz Mkhize.Omunye umhlali, uNksz Malindi Ngcobo, obebhandishe unyawo, uthe ubuya esibhedlela ukuyothola usizo kulandela ukushibilika kwakhe ephaseji laleli hostela.“Ngibuya ebusuku emsebenzini, ngiwile, nganyela ngoba kumnyama emaphaseji,” kusho yena.Uthe basaba nezifo ngenxa yokungcola okudalwa ukudla abakulahle emva kokukukhipha emafrijini, njengoba udoti ungalandiwe.“Izimpethu zingcwele yonke indawo, zize zihambe ngisho ezindongeni. Sithe asiteleke ngoba mhlawumbe kuzokwazi ukuthi kusheshe kuzwakale,” kusho yena.Bathe abakufunayo ukubuyiswa kukagesi.Isolezwe lilizwile iphunga elixakayo, elikuhilayo uma umi ngaphandle kwaleli hostela.Baveze ukuthi kuhamba ugesi nje ngesonto elandulela elokuhamba kukagesi, bebeke bahanjelwa amanzi, babiza ikhansela, langenelela, abuya.Ikhansela lendawo, uMnuz Ntando Khuzwayo, elificwe yiSolezwe endaweni, lithe isikhalazo besiqala ukufika ezindlebeni zalo izolo, njengoba abahlali bese beteleka.“Ngithole ukuthi ukhona olungisa ugesi obesefikile ukuzozama ukuwulungisa kodwa wathola ukuthi inkinga ikumasipala ngoba awunabo abasebenzi abazolungisa (ngenxa yesiteleka),” kusho uKhuzwayo.Uqhube wathi useshayele oyinhloko yezagesi kumasipala, wathembisa ukuthi kukhona okuzokwenziwa ukulungisa isimo.“Njengoba ngila, ngeke ngihambe ungalungisiwe,” kuphetha uKhuzwayo."
    },
    {
        "content": "BABINGELELE imantshi abasolwa abane abahluleke ukuchazela amaphoyisa ngezimbuzi ebezisebhuthini yemoto abebehamba ngayo yohlobo lweMercedes Benz.Laba basolwa abane, abaneminyaka ephakathi kuka-19 no-37 ubudala, bavele eNkantolo yeMantshi eSenwabarwana ngoMsombuluko ngemuva kokukhalelwa amasongo kaSigonyela ngeSonto betholakala nezimbuzi zilayishwe ebhuthini yemoto abebehamba ngayo kuN11 ngaseSteiloop.Okhulumela amaphoyisa aseLimpopo, uColonel Malesela Ledwaba, uthi amaphoyisa alunywe indlebe ngabasolwa abashushumbisa izimbuzi zokwebiwa ngaseSteiloop.“Kusize umphakathi olume amaphoyisa indlebe ngesikhathi ubona le moto ihamba eSteiloop. Ngemuva kokuphekwa ngemibuzo kwabasolwa, kucacile ukuthi imfuyo akuyona eyabo.”Umnikazi walezi zimbuzi uzifikele mathupha kule ndawo wakhomba imfuyo yakhe athe ngempela yebiwe. Abasolwa baboshwe ngaleso sikhathi babekwa icala lokweba imfuyo."
    },
    {
        "content": "BAVELILE abasolwa ngokubulala abantu besifazane ababili babaphosa ehhokweni lezingulube i-Onvervaght, eSebayeng.Laba basolwa abathathu umlimi wepulazi lezingulube uZachariah Johannes Olivier (60), isisebenzi sakhe esiqapha abasebenzi u-Andrian Rudolph De Wet (19), nesinye isisebenzi uWilliam Musora (45) odabuka eZimbabwe.Laba babhekene namacala abucayi, amabili okubulala okuhleliwe nelilodwa lokuzama ukubulala, elokutholakala nesibhamu ngokungekho emthethweni kanjalo nokuphazamisa ukusebenza kwengalo yomthetho. UMusora yena unelinye icala elengeziwe lokuba kuleli ngokungemthetho.“Lawa macala asuselwa esehlweni sango-Agasti 17 epulazini i-Onvervaght, eSebayeng. Kubikwa ukuthi iloli laseClover labonakala lichitha ukudla osekuphelelwe yisikhathi nokuyinto eyenza abagilwa uLocadia Ndlovu (35), odabuka eZimbabwe noMaria Makgatho (44) abahlala eShikotishing Village, eMakotopong, bangena kuleli pulazi beyocosha kulokhu kudla okulahlwe yiloli.”Bahlaselwa lapho badutshulwa laba besifazane bashona, kwalimala owesilisa owakwazi ukuzihudulela emgwaqweni omkhulu wathola usizo lokuya esibhedlela.Icala lavulwa ngomhla ka-20 kwephezulu, abasolwa baboshwa ngosuku olulandelayo.Laba basolwa bavele enkantolo ngoLwesihlanu ukuze kulalelwe isicelo sabo sebheyili kodwa abameli babo banxusa ukuba icala lihlehle ukuze bazothola izitatimende zabasolwa abazenza emaphoyiseni bacela nokuthi baboniswe idokodo lecala.Leli cala lihlehliselwe uSepthemba 10 ukuze kuqhubeke izicelo zebheyili."
    },
    {
        "content": "KUBE muncu ekuseni ngeSonto, abalandeli beNkatha Freedom Party bethola ingozi belibangise emcimbini waleli qembu enkundleni iMoses Mabhida eThekwini.Ngokombiko othunyelwe yinkampani yezimo eziphuthumayo, i-IPSS Medical Rescue, baphuthume kuN2 phakathi kweGingindlovu neMandeni, bethola umbiko ngengozi yamabhasi amathathu.Kuthiwa bawu-36 abantu abalimele kule ngozi, kodwa bayisishiyagalombili abaphuthunyiswe esibhedlela, kubo uyedwa osesimeni esibucayi.Ayikho imibiko yabashonile kanti nembangela yokushayisana kwalawa mabhasi kayaziwa.Kuthiwa abeRural Metro Fire Department yibona abalekelele ukutakula abantu abebevaleleke emabhasini ukuze bakwazi ukuthola usizo lokuqala."
    },
    {
        "content": "ZIYAQONGA izinkinga zobuholi kwiNFP, abaholi abakhethwe engqungqutheleni yangonyaka owedlule, sebephenduke inkukhu nempaka.UNobhala Jikelele, uMnuz Teddy Thwala, ufuna inhlangano eyengamele ukhetho, i-Independent Electoral Commission (IEC), ingabemukeli ubuholi akhethwa nabo engqungqutheleni eyayiseThekwini.UThwala ufake isicelo esiphuthumayo eNkantolo eNkulu eMgungundlovu, lapho khona ekhala ngokuthi akuzange kulandelwe imigomo ngesikhathi bekhethwa.UThwala ufuna isicelo sakhe silalelwe ngoLwesihlanu, okuwumnqamulajuqu obekwe i-IEC wokuba wonke amaqembu ezepolitiki alethe amagama abantu abazowamela.Phezu kwecala elifakwe uThwala, kuphinde kube khona elifakwe usihlalo weNFP kwisifunda iTheku, uMnuz Sikhumbuzo Zulu, eNkantolo yezoKhetho.UZulu naye ufuna ukuthi kuchithwe isinqumo se-IEC sokuvuma ubuholi obusha.I-IEC isanda kuveza ukuthi izokwamukela ubuholi obakhethwa ngoDisemba, nokubuyise ithemba lokuthi iNFP izokwazi ukungenela ukhetho lwangoMeyi.Emaphepheni asenkantolo, uThwala uveze ukuthi kunecala eliphonsela inselelo imiphumela yengqungquthela eyabakhetha.\"Icala lizolalelwa ngo-Ephreli 30. Mina nabanye esakhethwa siyakwamukela ukuthi akuzange kulandelwe imigomo ngesikhathi kuqhubeka ingqungquthela.\"UThwala uthe kunganyomfeka izinhlelo zeNFP zokhetho uma i-IEC ingaqhubeka nokwamukela ubuholi obusha.\"Lokho kungasho ukuthi uhlu lwabazomela iNFP luzokube lugcwele abantu abakhethwe engqungqutheleni engekho emthethweni. Sebeqalile balungiselela ukuhambisa uhlu lwamagama. Kungaba nzima ukulungisa lo monakalo uma inkantolo isinqumo ukuchitha ubuholi obakhethwa ngonyaka owedlule.\"UThwala uthe bafuna ukuthi i-IEC yamukele ubuholi besikhashana obebuhola iNFP ngaphambi kwengqungquthela yangonyaka owedlule.UZulu yena ufuna ukuthi i-IEC yamukele ubuholi obakhethwa engqungqutheleni yango-2019.Labu buholi bahlakazwa emva kwesinqumo seNkantolo eNkulu eMgungundlovu esathi yayingekho emthethweni ingqungquthela obakhethwa kuyo.UZulu uthe ubuholi obakhethwa ngo-2019, kufanele budedelwe buqhubeke nokuhola iNFP ngoba busidlulisele phambili isinqumo sokuhlakazwa kwabo.Uthe i-IEC akufanele yamukele ubuholi obakhethwa ngonyaka owedlule ngoba kusenecala elisenkantolo.\"Isinqumo se-IEC sizokwandisa izinkinga kwiNFP, nokuzokwenza ukuthi kube nzima ukubuyisana kwiNFP.\"UZulu ufuna iNkantolo yezoKhetho ilalele isicelo sakhe ngokushesha. UMengameli weNFP, uMnuz Ivan Barnes, uthe angakwazi ukuphawula ngalolu daba emva komhlangano wesigungu esiphezulu seNFP obuyizolo, ntambama.Lo mhlangano ububizelwe ukuzobhunga ngala macala."
    },
    {
        "content": "UKHUNGATHEKILE umndeni wowesilisa waseNquthu, owadutshulwa wabulawa, uthola ikhadi lesimemo somshado wakhe livela kowesifazane ashona ejola naye.Umufi owayesembonini yametekisi, uMnuz Hezekia Naledi Masiteng, wahlaselwa ngamadoda angaziwa amdubula esendleleni ebheke emzini wakhe khona eNquthu.Isigameko kuthiwa senzeka ngoJuni 5, 2020. Ngesikhathi ebulawa wayethandana nentombi yakhe, uNksz Nompumelelo Ntuli odume ngelikaYayo.Lo wesifazane kuvela ukuthi uthumelele ikhadi lesimemo somshado kumalungu kamufi.Isolezwe Ngempelasonto lisibonile isimemo somshado okuthiwa uzokuba ngoSepthemba 29. Uzosuka kubo kowesifazane eNkandla, uphelele kubo kukamufi eNquthu.Umndeni kamufi usola lo wesifazane ngokuhlekisa ngendodana yawo.\"Sididekile ukuthi le ntombazane iwuhlela kanjani umcimbi nomufi ingazange isitshele thina. Ize ibe nesibindi esingaka sokusithumelela nekhadi lesimemo somshado pho,'' kubabaza owomndeni.Umndeni uthi uxakwa nawukuthi lo mshado uzophelela kanjani emagcekeni kamufi ngaphandle kwemvume yawo?Kwenzeka le mpicabadala nje, kunecala lombango wamafa eliqhubekayo enkantolo phakathi kwentombi nomndeni kamufi.Intombi kuvela ukuthi inezingane ezintathu nomufi. Isolwa nangokushaqa amatekisi awu-13 kamufi okumanje imali ayisebenzayo kuthiwa iya entombini. Kuthiwa umufi wayengalobolile.Omunye womndeni kamufi uthe bayazi ukuthi umshado intombi iwenza ngoba nakhu sekumele ivuselele izincwadi zemvume yamatekisi njengoba seziphelelwe yisikhathi.\"Umthetho wasematekisini uthi izincwadi zezimvume zamatekisi kumele zivuselwe owomndeni kamufi noma ke kube umkakhe. Manje le ntombazane seyifuna ukuba nencwadi yomshado ukuze izoqhubeka nokuba nelungelo lamatekisi,'' kuchaza owomndeni.Kuthiwa umndeni ohlangothini lwentombi yiwona omagange nezinhlelo zomshado ngoba ubona ubungozi bokuthi kungenzeka amatekisi agcine esema ukusebenza uma owesifazane engayitholi ngokushesha incwadi yomshado.Ithintwa intombi, ivuthe ingabaselwe isola umndeni kamufi ngokuphapha, uyisa udaba kwabezindaba.UNksz Nompumelelo Ntuli ukuqinisekise ngomlomo wakhe ukuthi impela kuyiqiniso ukuthi uyashada nomufi futhi izimemo seziphumile, wathi ukushada ngale ndlela akuqali ngaye.\"Wena angithi unguMzulu? Le nto ngokwesintu ike yenziwe, nami ngiyenza ngaphansi kwemibandela wesintu. Kodwa ngeke ngisuke ngitshele wena ukuthi kungani ngenza lo mshado,'' usho kanje ebhoka ngolaka.Ube esecela intatheli ukuthi eminye imininingwane iyifune kulabo ethole kubona udaba, wathi nentatheli ivumelekile ukuba ingafika izodla ngosuku olukhulu lomshado.Isazi somthetho, u-Advocate Mpumelelo Zikalala, sithe  angeke abe nayo incwadi yomshado ngoba ukuze ibe khona ngokomthetho kumele kube ukuthi abantu ababili basadla anhlamvana, bavumile baqinisekisa ukuthi bayashada.Isazi samasiko, uSolwazi Gugu Mazibuko waseNyuvesi yaseJohannesburg sithe lo wesifazane wenza umuga.Uthe lolu hlobo lomshado ngokwesintu lwenziwa uma isoka elishone selilobolile futhi selikhehlile, sekusele ukuthi kuphume udwendwe nje kuphela.Kulolu daba uthe uyakweshwama lokhu okuzobe kwenziwa yilo wesifazane ngoba ubeyintombi nje kuphela engalotsholiwe futhi engazange ikhehlwe."
    },
    {
        "content": "INHLANGANO egqugquzela ukuba kuthengwe imikhiqizo eyenziwe kuleli iProudlySA, idonse ngendlebe amalungu ePhalamende ukuba agqoke umswenko owenziwe ekhaya.IProudlySA ibinenkundla yokucobelela ngolwazi ePhalamende. Nakukhaphethi obomvu amalungu ePhalamende abekhuluma nomethuli wezinhlelo uThami Dish amchazele ukuthi agqokiswe wobani.AbeProudlySA bathe kubalulekile ukuthi wonke umuntu agqoke impahla eyenziwe kuleli ukuze kuzodaleka amathuba omsebenzi. Amalungu ePhalamende esilisa ebegqoke imibala ezothile kanti awesifazane ebegqame ngemibala ehlukene.UNgqongqoshe wamaBhizinisi Amancane, uNkk Stella Ndabeni-Abrahams, uthe kubalulekile ukuthenga yonke imikhiqizo eyenziwe kuleli nokuseka amabhizinisi amancane.Ubalule ukuthi amabhizinisi amancane adala amathuba omsebenzi amaningi ezweni."
    },
    {
        "content": "BAYALELWE ukuthi babambe amatomu oNgqongqoshe asebephefumula ngezinto abazozenza eminyangweni abeyengamele ezweni njengoba umkhombandlela ozolandelwa uzokhishwa nguMengameli Cyril Ramaphosa.Lo myalelo ukhishwe nguNgqongqoshe ehhovisi likaMengameli uNksz Khumbudzo Ntshavheni ngoLwesine, ekhuluma esithangamini nabezindaba eKapa.Ongqongqoshe abahlukene bamatasa baphawula ngezinto abazozenza kuhulumeni wehlandla lesikhombisa, kulandela ukufungiswa kuleli sonto.UNksz Ntshavheni uthe imigomo emisha ezolandelwa nguhulumeni, izobhungwa ngelizayo emhlanganweni weKhabhinethi Lekgotla.“Lo mhlangano uhlelelwe uJulayi 11 noJulayi 12. Kuwona kuzobhungwa ngemigomo ezolandelwa kubhekwa umqulu wokuthuthukisa izwe i-National Development Plan. Abaqondisi jikelele beminyango babuka yonke imigomo yamaqembu ayingxenye yohulumeni wokuphatha ngokubambisana, bese becaphuna imigomo engasetshenziswa ukuthuthukisa izwe. Izobe isihlanganiswa kwenziwe imigomo eyodwa okuyiyo izwe elizogxila kuyona kule minyaka emihlanu ezayo.”Uthe uRamaphosa uzobe esethula isihlanganisiwe ePhalamende ngoJulayi 18, isiwumkhombandlela wezwe.“Alikho iqembu okuzothi uma sekuphasiswe le migomo bese kuba elayo. Kuzobe sekuba yimigomo kahulumeni, isihlanganisa wonke amaqembu angu-11 ayingxenye kahulumeni.”Ugcizelele ukuthi akekho ungqongqoshe ozophusha imigomo yeqembu lakhe, kodwa imigomo ezophushwa ngekahulumeni okuzobe kuvunyelwene ngayo emhlanganweni weKhabhinethi lekgotla.Uveze ukuthi emaqenjini angu-11 ayingxenye kahulumeni, alikho elizobe seliyigxeka.“Amaqembu aphikisayo yi-MK ne-EFF kanjalo namanye angekho kuhulumeni wobumbano. Amaqembu akuhulumeni wobumbano, yiwona aphethe uhulumeni. Imigomo kuzobe kungeyona eye-ANC, DA noma i-UDM, kodwa ekahulumeni.”Uveze ukuthi ongqongqoshe bazobe sebelandela le migomo emisha kahulumeni.“Okwamanje awukho umgomo okhona ezweni, ngoba eyehlandla likahulumeni wesithupha iphele ngesikhathi kufungiswa uRamaphosa. Ngalesi sikhathi ongqongqoshe bamatasa nomsebenzi wokuxhumana nabaqondisi beminyango, ukuthola ngezinto ebezenzeka emnyangweni, nokuthi imiphi imigomo okumele ifakwe ukuze iminyango iyilandele,” kugcizelela uNksz Ntshavheni.Mayelana nabakhala ngokwanda kwesibalo seKhabhinethi ekubeni bekunezinhlelo zokuyinciphisa, uNksz Ntshavheni, uthe abavoti yibona abadale lesi simo.“Ukube abavoti bavotela iqembu elilodwa ukubusa uhulumeni, ngabe ayibanga khona le nkinga. URamaphosa wayehlele ukunciphisa isibalo seKhabhinethi kodwa ngenxa yokuthi iqembu lakhe alitholanga amavoti enele okuthi akwazi ukwenza lokhu, leli phupho alizange lifezeke.” Uthe basazoqhubeka nezinhlelo zokuthi kube nengxoxo ngekusasa lezwe ezohlanganisa izinhlaka ezehlukene zomphakathi.Ugcizelele ukuthi njengoba sebekhethelwe kwiKhabhinethi, bazosebenzela izwe hhayi amaqembu.“Njengoba sifungile nje, asisebenzeli amaqembu ethu kodwa sesisebenzela izwe. Konke esikwenzayo sibeka phambili izwe, hhayi amaqembu ethu asijubile.” "
    },
    {
        "content": "NKOSIKHONA CELEZIYINSAKAVUKELA izigameko lapho okusolwa khona abesifazane ngokusoconga abayeni babo baze balahlwe nangamacala alokho.Abanye balabo besifazane kuvela izizathu ezahlukene ezisuke ziwumnyombo wokuthi bagcine bekhetha ukusoconga abayeni.Ngonyaka owedule iNkantolo eNkulu yaseThekwini yagweba udilikajele, uNkk Dias Bella Dosantos (44) owalahlwa yicala lokusoconga umyeni wakhe, uMnuz Mark Buttle.Umufi kuthiwa wabulawelwa emzini wakhe oseNewlands East, eThekwini ngoFebhuwari 2018. Kulesi sigameko inkosikazi yagwaza umyeni amanxeba angu-53 ngemuva kwengxabano.Muva nje ecaleni lokubulala elisematheni, uNkk Nongcebo Faith Ntombela usanda kugeqa amagula eNkantolo eNkulu yaseScottburgh mayelana netulo lokubulala umyeni wakhe owayesebenzela amaphoyisa oMkhandlu weTheku, uCaptain Zwelakhe Thomas Ntombela.Umufi wadutshulwa wabulawa esemzini wakhe okwa-S, eMlaza esigamekweni esenzeka ngoMeyi 3, ngonyaka owedlule.Ngemuva kwalokho inkabi eyadubula uSipho Ntombela yageqa amagula eNkantolo eNkulu yaseThekwini yaveza ukuthi yayithunywe nguNkk Ntombela.Wabe esekhalelwa ngamasongo kaSigonyela lo wesifazane ngetulo lokusoconga umyeni. Egonyuluka muva nje, waveza ukuthi walingwa yinkabi esejele uKhulani Cele eyazenza uMphathiswa, uMnuz Siboniso Duma.Kwesinye isigameko uNkk Gugu Mchunu kuthiwa wasoconga umyeni, uMnuz Jabulani Mchunu (50) owayesebenzela uphiko lwezichishamlilo loMkhandlu weTheku olusePinetown.UNkk Mchunu kuthiwa wahlela itulo lokusoconga umyeni wakhe ngoba wayesethandana nowesilisa omncane kunaye ngeminyaka, uMnuz Lindani Phungula (30) esikoleni ayefundisa kusona, iBruyns Primary.Ngosuku asocongwa ngalo umufi, uNkk Mchunu kuvela ukuthi wazenza umuntu osemakhaya kubo eNquthu.Kuthiwa emzini kamufi oseMariannhill kwagasela amadoda angabuza lutho aqhulula uyaba lwezinhlamvu waphelela khona lapho.Kwavela ukuthi umufi uyena owakhokhela umkakhe imali yokuthi aqhube izifundo zobuthishela ekolishi.Ilungu lomndeni elakhuluma neSolezwe ngaphambilini lezwakalisa ukudumala ngokuthi ilungu lomndeni kube yilona elibulala umyeni walo.Kulo nyaka iNkantolo eNkulu yaseThekwini ilahle ngecala umhlengikazi uNompumelelo Concalves ngecala lokusoconga umyeni wakhe owayengunjiniyela kwaTransnet, uMnuz Nkosi Timmy Langa.Lo mhlengikazi kuthiwa wahlela itulo waqasha izinkabi okuthiwa zathumba umufi emzini wakhe osePinetown ngobusuku bangoSepthemba 25, 2020.Kuthiwa bamthatha bayombulalela ehlathini, oZwathini, eNdwedwe.Udadewabo kamufi, uNksz Zodwa Langa wakhala ngonya athi lwakhonjiswa ngumakoti wakubo ekubeni babemethembile.IJaji elalibambile, uonke Dumisa lakhala kakhulu ngesenzo salo wesifazane.Ngo-2021 iSolezwe  labika ngodaba lowesifazane waseXobho, uNkk Zandile Mawela okuthiwa wakhanda itulo lokusoconga umyeni wakhe owayengusomabhizinisi odumile, uMnuz Richards Mawela.Umufi kuthiwa wadutshulwa ngentululwane yezinhlamvu esendleleni ebheke KwaDukuza.Ngokuhamba kwesikhathi umkakhe wakhalelwa ngamasongo kaSigonyela, wavuma necala lokubulala nelokuhlela ukubulala.Enkantolo wasola umufi njengembangela yokuthi agcine esemcabangela ukumbulala.Lo wesifazane wathi wayesekhathele ukuhlala nendoda emhlukumezayo.Ngonyaka odlule iNkantolo eNkulu ehlezi eLimpopo yagixabeza ngesigwebo sikadilakajele uNkk Florah Manaka (40) ngokwakha itulo lokubulala umyeni wakhe owayesebenza njengochwepheshe we-IT, ePolokwane, uMnuz Archie Manaka (43).Isigameko kuthiwa senzeka ngo-Ephreli 8, 2020. Umufi wahlaselwa wabhokodwa ngommese izikhathi ezimbalwa esemzini wakhe oseMoletje, eGa-Makweya.Ezigamekweni eziningi, ongoti abelapha ngokomphefumulo, bahlaba abesifazane ngokujwayela umkhuba wokuhlala emishadweni noma behlukunyezwa.UDkt Cynthia Hafejee ufanisa ukucasuka kowesifazane ohlukunyezwayo njengebhalunde elilokhu lifuthwa ngomoya, linwebeka. Kuthi uma umoya usungene kulona waze waphelelwa yindawo, liqhume.Kanjalo nowesifazane ohlale ecasuka egqumelana, ngelinye ilanga wenza umhlola wokubulala umyeni ngoba ibhalunde lisuke seligcwele. Uthe kwabanye ukuhlukunyezwa kubenza bafune injabulo kwamanye amadoda, babe namashende. Nakho lokho okudala izinkinga.UNkk Zamandosi Cele wenhlangano yabesifazane iKhuluma Mbokodo, uhambe emazwini afanayo. Uthe abesifazane kumele bajwayele ukugonyuluka ngazo zonke izinkinga ababhekana nazo emindenini yabo.“Akulona ihlazo ukuphuma emshadweni uma uzwa ukuthi kuyashisa. Ungesabi abantu abangazi lutho ngempilo yakho, uhlale uzwa ukuthi uyafa ngaphakathi,” usho kanje.Uthe kungcono ukuchaza enkantolo yesehlukaniso ukuthi kungani uphuma emshadweni okunokuchaza enkantolo ukuthi umbulaleleni umyeni wakho. Ugqugquzele nezinye izinhlangano ukuthi ziphume umkhankaso wokugqugquzela ukuthi abesifazane baphume ebudlelwaneni obungasabajabulisi. Uthe kumele kube nezigcawu eziba wuchungechunge ezingxenyeni zezwe ezahlukene lapho imbokodo ezothola khona ithuba lokuthi ibhodle futhi icebisane."
    },
    {
        "content": "ASHESHE akhalelwa amasongo kaSigonyela amadoda amane asolwa ngokuqhumisa imishini yemali eKatlehong naseThokoza.Ithimba labaseshi elisuka ezinhlakeni ezahlukene zezomthetho lisebenze ngokuzikhandla kula masonto amabili adlule lithungatha abasolwa ngokuqhumisa imishini yemali.Uphenyo lubonise inqubekela phambili ngesikhathi kuboshwa abasolwa ababili ngoLwesine, kwathi owesithathu owadubuleka wakwazi ukubaleka. Lo msolwa olimalile uboshwe ehamba nomunye ngempelasonto ngesikhathi efuna usizo lwezempilo.Laba basolwa batholwe nemali eno-ink neziqhumane nezibhamu.“Kukho konke lokhu kutholakale izibhamu okukhona kuzo ne-shot gun ehlolwe kwatholaka ukuthi ike yasetshenziswa kobunye ubugebengu,” kusho amaphoyisa ngesitatimende.Abasolwa abathathu bazovela phambi kweMantshi yasePalm Ridge ngoMsombuluko, ngamacala okuqhumisa imishini yemali nokutholakala nezibhamu neziqhumane, umsolwa wesine usasesibhedlela lapho egadwe khona amaphoyisa."
    },
    {
        "content": "ABAMANGALELWA ecaleni lokufa komdlali weKaizer Chiefs, uLuke Fleurs, bathi isono sabo wukucosha imoto yalo mdlali eyayilaxazwe esigangeni.Abamangalelwa abayisithupha bebevele eNkantolo yeMantshi eRoodepoort lapha abafaka khona isicelo sabo sebheyili. Abamangalewa ngoMnuz Ndumiso Mswane, Fernando Siva, Nhlakanipho Dlamini,  Franky Xaba, Meredi Mphahlele noThembinkosi Hlomikhawu.Ukufa kukaFleurs kwashiya abaningi bethuthumela bebabaza isihluku sezigebengu ezicanasayo eNingizimu Afrika.UFleurs obeneminyaka engu-24, wabulawa ebanjwa inkunzi, waphucwa imoto eHoneydew, eGauteng ngenyanga edlule. Wathelekelwa amadoda thizeni endaweni yokwetha uphethroli amphuca imoto ase emdubula wagcina ngokushona.UMnuz Ingrid Mainule, omele abamangalelwa owokuqala, owesibili nowesithathu wethule udaba lwabo enkantolo ebacelela ibheyili. Uthe amakhasimende akhe athi awazi ngokubanjwa inkunzi nokufa komdlali.Uthe amakhasimende akhe awakaze alahlwe ngamacala phambilini ngaphandle kommangalelwa wesithupha uHlomikhawu. Phambili uHlomikhawu walahlwa yicala lokugqekeza ngenhloso yokweba wagwetshwa iminyaka emine.UHlomikhawu kuthiwa waphinda walahlwa elinye icala elifanayo ngo-2017 wagwetshwa iminyaka emibili ebhadla ejele. Abamangalelwa bacele ukuthi inkantolo ibadedele ngebheyili kaR1000 kanti imindeni yabo izokwazi ukubakhokhela uma bededelwa.Abamangalelwa baboshwa eSlovoville, eSoweto, emuva kokuthi betholwe nemoto kamufi icwiyiwe. Amaphoyisa ebambisene nezinye izinhlaka babathelekela abamangalelwa emuva kwesikhashana bebazingela.Kulindeleke ukuthi isicelo sebheyili sabamangalelwa siqhubeke namuhla enkantolo njengoba bekufanele kuyoqinisekiswa imininingwane ethile ngabo. UMbuso uyasiphikisa isicelo sabo sebheyili."
    },
    {
        "content": "AMAQEMBU abusa ngokubambisana athi azowapheka ngebhodwe elincane aze athi 'tshiyo tshiyo sengivuthiwe' amaqembu aphikisana nohulumeni wokubambisana oqale ngemuva kokhetho lukaMeyi 29 nonyaka.Amaqembu abusa ngokubambisana athe awakhohlwe amaqembu afungela uhulumeni wokubambisana ngokuthi ngeke uhlale isikhathi eside.Akusho lokhu ngesikhathi kunenkulumompikiswano ePhalamende, lapho bekuphikiswana ngenkulumo kaMengameli wezwe uCyril Ramaphosa.Amaqembu abusa ngokubambisana okubalwa i-ANC, DA, IFP nePA, athe azokwenza isiqiniseko sokuthi uhulumeni wokubambisana awushabalali.Umholi weDA, uMnuz John Steenhuisen, uthe ngeke balunge abasongela uhulumeni wokubambisana. Uthe labo abagxeka uhulumeni wokubambisana yilabo abangafuni ukuthi izwe liye phambili.“Sekunesikhathi eside sivumela abantu ukuba bacekele phansi izwe ukuze kuzuze bona, baphazamise ukukhula komnotho. Imiphumela yokhetho olwedlule isinike ithuba lokuba senze izinto ngendlela eyehlukile. Laba abafuna ukucekela phansi izwe ngeke balunge uma sihlangene.”USteenhuisen uthe ukubambisana kwabo akusho ukuthi bazohlala bevumelana ngaso sonke isikhathi.Umholi wePA, uMnuz Gayton Mckenzie, uthe bazosala bodwa labo abafungela uhulumeni wokubambisana.“Isitimela siyahamba, asimile. Asibayeke laba basale kanje.  Into eyenza ukuthi belokhu besisola ngokuthi sidayise ngabantu yingoba bona bagibele isitimela okungesona. Bengingabe ngidayise ngabantu ababengikhankasela ukube angizange ngingene kuhulumeni wokubambisana.”Umholi we-IFP, uMnuz Velenkosini Hlabisa, uthe bazimisele ukuletha uzinzo kuhulumeni wokubambisana.“Abantu ngesikhathi bevota bathi bafuna ukuthi amaqembu abambisane. Kufanele senze isiqiniseko sokuthi uhulumeni wokubambisana uyasebenza.”UHlabisa uthe uhulumeni wokubambisana uzoshintsha izimpilo zabantu.Usotswebhu we-ANC ePhalamende, uMnuz Mdumiseni Ntuli, uthe bazimisele ngokusebenzisana nawo wonke amaqembu anezihlalo ePhalamende.Umholi weMK ePhalamende, uDkt John Hlophe, uthe uhulumeni wokubambisana wakhiwe abantu abathanda izikhundla. Uthe ukuba lamaqembu aphethe ngokubambisana awazithandi izikhundla abezoyidedela iMK, iphathe KwaZulu-Natal.“Angithi kuthiwa i-ANC iyona okufanele ihole uhulumeni kazwelonke ngoba iyona eyathola amavoti amaningi, pho kungani iMK ingayekwanga iphathe KwaZulu-Natal? IMK iyona eyawina KwaZulu-Natal.”UHlophe uthe iDA iyona eshaya amaphiko kuhulumeni wokubambisana. Uthe abaguquki ekufuneni ukuthi kuthathwe umhlaba ngaphandle kwesinxephezelo.Umholi we-EFF, uMnuz Julius Malema, uthe kubajabulisile ukubona i-ANC ihluleka ukunqoba ukhetho ngamalengiso.UMalema usole uRamaphosa ngokuphinda izinto azisho enkulumweni ayethula ngoFebhuwari.“Ulenza kanjani lelo phutha? Le nkulumo iyona eyenza ukuthi nilahlekelwe okhethweni. Kusho ukuthi awufundanga lutho.”URamaphosa uzophendula ngoMsombuluko. "
    },
    {
        "content": "KUBHIMBE uhlelo kwabesilisa abayisihlanu okukholakala ukuthi bebeyobulala usomabhizinisi nonogada bakhe, ngenkathi bezithela olakeni lwamaphoyisa, badudubulana ngenhlamvu kwasala abane enkundleni, oyedwa walimala, esigamekweni esenzeke emgwaqeni uMoses Kotane, eSydenham, eThekwini ngoLwesithathu emini. Kuthiwa amaphoyisa abevele elandela umkhondo wabasolwa ngenxa  yamacala abucayi okubalwa kuwo awokubulala nawokubamba inkunzi. Emuva kokuthola ukuthi kukhona abaphezu kwakho amaphoyisa ahlale  ezithendeni zabo. Abasolwa kuthiwa babe wukubona amaphoyisa bavele bavulela ngenhlamvu babhekisa emaphoyiseni abezama ukubamisa. Kube sekudubuleka abanye bashonela emotweni, kwalimala oyedwa okuthiwa uzame ukubaleka. Ngesikhathi Isolezwe lifika endaweni yesigameko,  umsolwa osindile ubehleli phansi ebhandishe emlenzeni egadwe ngamaphoyisa.  Ubebonakala elokhu eqalaza. Ubegqoke isikibha esimpunga nesikhindi esimnyama namateku. Amaphoyisa abala ukhasha uma kusondelwa kuye. Bese kugcwele abantu, kuvalwe nomgwaqo, bebodwa abebebabaza okwenzekile, abanye bekhomba ngalapho obekukhona imoto ebinabasolwa ababulewe. Imoto yabo encane yohlobo lwe-KIA, ibifahlake yaphela iwindi langemuva, kubonakala sengathi izinhlamvu eziningi zamaphoyisa beziqhamuka ngemuva.Oyedwa wabasolwa, obesesihlalweni somshayeli, ubelengela ngaphandle ngekhanda, enoxhaxha lwamanxeba okudutshulwa entanyeni, negazi ligcwele entanyeni. Imoto ibime eceleni komgwaqo ishayise udonga lomuzi.Omunye umsolwa ubelele esihlalweni esingaphambili eceleni komshayeli, nangemuva kukhona ababili. Kuvela ukuthi laba bebeyizinkabi ebezibhilitile ekubulaleni osomabhizinisi emkhakheni wezokwakha nabantu abasemkhakheni wokuqapha. Okhulumela amaphoyisa esifundazweni, uColonel Robert Netshiunda, uqinisekise ukuthi bese kuyisikhathi eside amaphoyisa ebafunela amacala okubulala nokubamba inkunzi.“Kuthe amaphoyisa ezwa ngabo izolo aphuthuma ukubavimba, abelamela kule ndawo. Kuthe ezama ukubamisa, bala ukulalela umthetho. Badubule kuqala bebhekise emaphoyiseni. Amaphoyisa aphendule ngenhlamvu kwadubuleka abane bafa, oyedwa walimala,” usho kanje.“Lo msolwa ozame ukubaleka utholwe nesibhamu esincane. Emotweni kutholakale izibhamu esilobe singakatholi ukuthi bezingaki. Kuvele ukuthi esinye sezibhamu abebesisebenzisa bekungesamaphoyisa,” kusho uNetshiunda."
    },
    {
        "content": "Bavukele ehhovisi lezibonelelo zikahulumeni iSouth African Social Security Agency (SASSA) ngoMsombuluko eDurban Station, eThekwini, benengwa ukungayitholi imali yabo.Abantu bebeqhethe ngaphandle kwamahhovisi bezofuna izimpendulo ngoba sekuphele izinyanga belinde ukuthola imilayezo ebatshela ukuthi imali isingenile kodwa lutho.Iningi labo likhala ngokuthi kuthiwa aliye emagatsheni ahlukene kodwa alilitholi usizo.Ekhuluma neSolezwe, uMnuz Lindokuhle Mbhele, ohlala KwaMakhutha, uthe sekungokwesithathu ehambela emahhovisini akwa-SASSA kodwa usizo engalutholi.“Uma ngibashayela ucingo bangikhomba emagatsheni njengoba ngaya egatsheni eliseMbumbulu, bafike bangichitha, ngagcina ngingasizakalanga,” kusho uMbhele.Uthe u-R350 uyamsiza ezintweni eziningi njengoba engasebenzi.“Ngale mali ngiyakwazi ukuzithengela izinto zokugcoba ngiphinde ngikwazi nokukhokha imali yerenti ngoba ngihlala emjondolo. Kwesinye isikhathi ngiyabalisa ngingazi ngizolala ngidleni ngoba phela ukuwuthola kwethu lo-R350 uyakwazi ukuthi uzame,” usho kanje.UMnuz Sipriyan Kayos, oqhamuka eMgudulu, eReseviour Hills, uthe sekuphele izinyanga eziyisishiyagalombili engawutholi u-R350.“Le mali iyangisiza kakhulu ngoba ngiwumuntu osekhulile oziqoqela amakopi ukuze aziphilise. Ngiyalimala ngokungayitholi lemali ngoba uyaye ukhande izikweletu ungazi uzozikhokha ngani ngoba usuke ulambile,” kusho uKayos.Khonamanjalo uMnuz Thulani Nxumalo, uthe selokhu wabhalisela lesi sibonelelo ngo-2021 kodwa lutho ukusithola.“Amathemba ami wonke bengiwabeke kuwo u-R370 ukuze ngikwazi ukuziphilisa kodwa namanje ngisalindile,” kusho uNxumalo.UNksz Sandy Godlwana obhekelele ezokukhangisa nokuxhumana eSassa KwaZulu-Natal, uthe bonke abahola isibonelelo sabangasebenzi esibizwa nge-Covid-19 SRD Grant baziswa ngezinguquko zohlelo olusha lokuqinisekisa imininingwane.Uthe abantu abathintekayo yilabo abasuke sebefuna ukushintsha izinamba ngakho ukuze iSassa igweme ukukhwabanisa iye ibacele ukuthi baqinisekise imininingwane.Imininingwane iqinisekiswa ngokusebenzisa iselula enekhamera noma ikhompyutha. Umuntu okufanele aqinisekisa imininingwane uthunyelelwa iSMS enelink emchazela ngokufanele akwenze.Uthe imali ngeke iphume umuntu engayiqinisekisanga imininingwane yakhe ngakho kufanele adlule esigabeni sokuqinisekisa ukuthi nguye ngempela oholayo ngokubuka ikhamera ukuze izoshutha ubuso bakhe.“Uhlelo lokuqinisekisa imininingwane yabahola isibonelelo sabangasebenzi lwenziwa kuzwelonke futhi kusetshenziswa amaselula namakhompyutha. Alwenziwa emagatsheni. Sizoqhubeka nokubachazela abantu sifake nezaziso emahhovisi ethu ahlukene ngalolu hlelo,” kuchaza uNksz Godlwana.Uthe akupheli ngisho amaminithi awu-10 ukuthi iSassa ithumelele umuntu isms ngezinyathelo okufanele azithathe ukuze aqinisekise imininingwane.Ugqugquzele abanenkinga yesibonelelo sikaR370 ukuthi bathumele i-email [email protected] lapha bazophendulwa kungakapheli izinsuku ezinhlanu zokusebenza."
    },
    {
        "content": "AMAPHOYISA axwayisa abantu abasabalalisa izinto  ezingamampunge ezinkundleni zokuxhumana, befaka itwetwe kubahlali, ukuthi bazowukhomba umuzi onotshwala.Lesi sixwayiso esishubile silandela ukusabalala kwenkulumo eqoshiwe ethi kunabantu ‘abangamaqabane’ abangu-11 abadutshulwe KwaXimba, KwaZulu-Natal.Okhulumela amaphoyisa KwaZulu-Natal, uColonel Robert Netshiunda, uthe ngamampunge okuqukethwe kule nkulumo futhi bazobhekana nengalo yomthetho abagila le migilingwane.Uqhube wathi kule nkulumo eqoshiwe kuhubhuzwa amanga kuthiwa kunemoto ehamba abantu asebedubule emizini emine KwaXimba.“Amaphoyisa ayasigxeka lesi senzo futhi singakuqinisekisa ukuthi yinto engekho okukhulunywa ngayo. Sikhuza umphakathi ukuthi uhlukane nokwenza izitatimende ezingamampunge ezingase zisuse uthuthuva noma zifake abantu ingebhe,” kusho uNetshiunda.Uveze nokuthi asikho isigameko salolu hlobo noma esithinta ipolitiki esibikiwe ukuthi senzeke KwaXimba namaphethelo.Ukhuze abenza lo mkhuba wathi abawuyeke ngoba ungase uqubule udlame emphakathini kungenjalo bazobhekana nengalo yomthetho.Ukhuthaze abantu ukuba bazibike ngokushesha emaphoyiseni izigameko zodlame noma ezokusongelwa, kuhlanganisa nalezo ezithinta ipolitiki.“Amaphoyisa ami ngomumo futhi anezinhlelo zokuqapha izakhamuzi futhi agcine ukuthula kusukela manje kuze kudlule ukhetho,” kusho uNetshiunda.Kwesinye isigameko, amaphoyisa akhuze nabasabalalisa inkulomo eqoshiwe ethi kuneziboshwa ezingu-31 ezeqe elolini ebizihambisa enkantolo zisuka ejele iNew Prison.Amaphoyisa athe le nkulumo eqoshiwe indala, ikhuluma ngesigameko esenzeka ngo-2021.Ngokusatshalaliswa kwale nkulumo kabusha kuhloswe  ukufaka abantu ingebhe futhi kuphazanyiswe nomsebenzi wamaphoyisa esikhathini esimqoka kangaka,” kuchaza amaphoyisa."
    },
    {
        "content": "BAZOSHUSHISWA abelaphi abazovuma ukubhalela noma ngubani incwadi yokuthi angayi emsebenzini.Lokhu kushiwo uNkk Gugulethu Mchunu, owusihlalo obhekelele inyakatho yeTheku enhlanganweni yabelaphi, i-Ethekwini Traditional Health Practitioners, ngesikhathi eyala abelaphi bendabuko. Lokhu kumayelana nokuthi uhulumeni ufuna babhalise emkhandlwini wezinyanga ukuze bakwazi ukukhipha izincwadi zokuqinisekisa ukuthi iziguli zabo bezigula.\"Njengamanje uhulumeni ufuna sibhalise. Belaphi leli akulona ithuba lokuthi abelaphi banikeze abantu izincwadi zezinyanga ezintathu kuya phezulu, okugcina kufake abasebenzi ezinkingeni. Awukwazi  ukunikeza umuntu obezihlalele ekhaya ezidlela utshwala incwadi yokuthi ubegula. “Kumele siqaphele ngoba lokho kuzokwenza ukuthi siboshwe ngoba nodokotela akakwazi ukubhalela isiguli incwadi engasibonanga. Lokhu kwenzelwa ukuthi sihleleke, saziwe ukuthi singobani nokuthi silandele imigomo ezobe ihambisana nokuthi ubhalisile,“ echaza.Uqhube wathi omunye wemigomo ohambisana nokubhalisa ngaphansi komkhandlu wokwelapha ngokwendabuko ukuthi ube nenhlangano obhalise kuyo okuyiyo eyaziyo ukuthi imithetho yokuba umelaphi uyilandele yonke yini.UNkk Mchunu ubesho lokhu esigcawini sokucobelelana ngolwazi sezinsuku ezimbili  sabelaphi bendabuko ebesihlelwe yiNyuvesi yaKwaZulu-Natal, esiseNanda, esiqale izolo, esizophela namhlanje.Kulesi sigcawu uSolwazi Nombulelo Magula, wophiko olufundisa odokotela ngokwelashwa kwezifo, uthe ngesikhathi sobhubhane lweCovid-19, bafunde ukuthi abantu abanezifo ezingamahlalakhona yibona abagula kakhulu, abanye bashona. Ngenxa yalokho, babone ukuthi kumele umphakathi wonke usebenzisane ukuze kulawulwe izifo ezingamahlalakhona.\"Esikwaziyo ukuthi u-70% weziguli uqala ngokuya kumelaphi ngaphambi kokuthi uye ezikhungweni sezempilo. Ingakho kubalulekile ukuthi sisebenzisane sonke. Sifisa ukuthi abelaphi bakwazi ukuhlola izifo ezifana nomfutho wegazi, ukusebenza kwezinso nesifo sikashukela okuyizona zifo ezidlange kakhulu eThekwini, ukuze sikwazi ukulwa nazo zingakagxili kakhulu. Sigweme nokushayisana kokwelashwa kwesintu nokwasentshonalanga,\" kucacisa uSolwazi Magula.UMnuz Enerst Gwala ongumelaphi, uthe inkinga ekhona ukuthi imitholampilo ayibahloniphi abelaphi.\"Kungenzeka yini ukuthi umtholampilo udlulisele isiguli kimi noma usibuyisele kimi. Cha ngeke kwenzeke ngoba konke okwethu kungcolile. Uma singasebenzisana ngokweqiniso singakwazi ukuhambisana nesifiso senhlangano yempilo yokuthi sehlise izifo ngo-2030. Ezinye izifo ezingamahlalakhona siyakwazi ukuzelapha,\" kusho yena."
    },
    {
        "content": "BAHLONGOZA ukufaka isikhalazo esisemthethweni kumaphoyisa ahlanganisa ubufakazi bokusebenza kwamaselula abameli babamangalelwa ecaleni lokubulawa kowayengunozinti we-Orlando Pirates neBafana Bafana uSenzo Meyiwa.Lokhu kuvezwe ummeli kammangalelwa wesithathu, uMthobisi Ncube, u-Advocate Charles Mnisi izolo ngesikhathi ephosa ngemibuzo ufakazi woMbuso oyisikhulu sakwaVodacom, uNksz Pinky Vythilingam.Lesi sexwayiso size ngesikhathi uMnisi ephikisana ngamazwi noNksz Vythilingam.Umsindo ususwe wubufakazi benombolo okuthiwa yayisetshenziswa uKelly Khumalo naleyo eyayisetshenziswa ummangalelwa wesihlanu, uFisokuhle Ntuli.UMnisi ubalule ukuthi ngesikhathi behlaziya ulwazi oluyamaniswa nalezi zinombolo olukwifomethi ye-Excel kuveza ukuthi lezi zinombolo zashayelana izingcingo ngaphambi kokubulawa kukaMeyiwa kanjalo nangemumva kokubulawa kwakhe.Kugcine kuvela ukuthi ulwazi uMnisi afunda kulo kulwifomethi ye-Excel ekubeni ufakazi yena ethi alulethe phambi kwenkantolo lukwifomethi ye-PDF nokwenza angakwazi ukuphendula lutho ngalolu olushiwo uMnisi ngoba akalwazi.Ukuxhumana phakathi kukaKelly noKhumalo kwaqala ukuvela ebufakazini bukaColonel Lambert Steyn, onguchwepheshe wezamaselula emaphoyiseni nyakenye. UNksz Vithilingam uthe yena kolwabo ulwazi akukho lapho okuvela khona lobu bufakazi uMnisi abushoyo. Ubuze ufakazi ukuthi uma sekukhulunywa iqiniso, ngokolwazi lwamaselula, ike yenzeke yini into efana nale.“Akuze kungenzeka ukuthi kubekhona ukusebenza kwezingcingo okungaveli kwi-system yethu,” kuphendula ufakazi.Uthe uzokusho angahlonizi ukuthi lolu lwazi alutomulile lunenhlese yokukhwabanisa ngoba alufani nolwazi olwahlanganiswa wufakazi okubeke kwacaca ukuthi ulwazi lwamaselula baluqapha ngeso lokhozi enkampanini yabo.“Noma ukukhwabanisa kwenziwa, angazi kodwa kulezi zinsuku esiphila kuzo, kungenzeka noma yini. Okwesibili, inhloso yalolu lwazi (olungaqondakali), ukukhanda icala elingekho ngommangalelwa wesihlanu, kube sengathi kwakukhona ukuxhumana phakathi kwakhe nenombolo okuthiwa eKelly Khumalo,” kusho uMnisi.Uqhube wathi lokhu kuwumzamo nje woMbuso ukuthi uKelly Khumalo waba nokuxhumana nommangalelwa.“Okokugcina, siyalelwe (abamangalelwa) ukuthi sifake isikhalazo esisemthethweni ngalabo abahlanganisa lolu lwazi,” kusho uMnisi.Uthe leso sikhalazo sizobe simayelana nokukhwabanisa nokuzama ukunqinda amandla ingalo yomthetho ngoba lolu lwazi ludukisa inkantolo.Icala liyaqhubeka namuhla."
    },
    {
        "content": "UMBALA  kapende womuzi wakho wangaphandle, owangaphakathi nefenisha ephakathi kumele kuhambisane nezidingo zakho, awumane ufake noma ikuphi.Lokhu kushiwo uNkk Thandeka Malinga weDefyn Dezign,  ongomunye wezikhulumi ezizobe zicobelela izihambeli zomcimbi wabesifazane ohlelwe Isolezwe, iNtandokazi Womens Club ozoba ngo-Okthoba. Uzocobelela ngamasu okuhlobisa umuzi wakho. Lo mcimbi uzobe useCoastlands Hotel, eMusgrave.UNkk Malinga ohlobisa amakhaya, ahlomise abanikazi bemizi ngolwazi lokuthi bakhe imizi ehambisana nezidingo zabo, ongumakhi wezindlu nefenisha, uthe yize kukuhle ukuthi ikhaya lomuntu libe nemibala ayithandayo kodwa imibala kumele ibe nomsebenzi odingwa ngumnikazi wekhaya njengokuthi kube imibala enikeza intokomalo, eyehlisa umoya eyenza umuntu ajabule nokunye.\" Udokotela uma esemsebenzini uhlala ebhekene neziguli ezigulayo, ikhaya lakhe kumele libe nemibala emhlophe ezokwenza ukuthi kwehle umoya. Ifenisha ephakathi nayo  kumele ihambisane nokuthi indlu yakho yakheke kanjani,\"  kusho yena.Uthe ukuba nekhaya elingahambisani nezidingo zakho kukwenza ukuthi esikhundleni sokuthi ubuye emsebenzini uzophumula ekhaya,  uhambe uye ehhotela ngoba linezinto ezenza kwehle umoya nokhwantalala lwasemsebenzini.\" Umbala kapende kumele ube yimpendulo yokudingwa umphefumulo womuntu. Kunemibala engahambisani okungamele uyihlanganise noma ngabe uyithanda kangakanani. Uma ungeke ukwazi ukungayifaki zama ukungayifaki kakhulu. Igumbi lokudlala izingane ngeke ulifake imibala engaphaphile ngoba inhloso yakho ukuthi zithi uma zingena zibe nento yokuthi kumele zihlale ngoba kuhle,  kuyakhanga,\"  kusho yena.Uqhube wathi awukho umuzi ongeke uhlobiseke, nemizi emincane enamagumbi amane iyahlobiseka. \"Udinga ukushintsha izinto ezimbalwa kuwo uphenduke ube yinto oyithandayo,\"  kusho uNkk Malinga.Uthe enye into ebalulekile ukuthi amakamelo ahambisane nezidingo zomuntu uma esengaphakathi njengokuthi ungahambi ibanga elide usuka ekhishini uya e-dining room, ungahambi ibanga elide usuka ekamelweni lokuphumula eya ethoyilethi. Amathikithi okuya kulo mcimbi angu-R500 atholakala eTicket Pro."
    },
    {
        "content": "UMENGAMELI wezwe, uMnuz Cyril Ramaphosa uqinise idolo imindeni yabantu abangu-18 ababulawe eNgobozana, eLusikisiki wathi amaphoyisa azobathola ababulali.Uphawule kanje izolo emuva kokuthi amaphoyisa ase-Eastern Cape ethe alandela umkhondo  futhi anethemba lokuthi azobabopha maduze abasolwa.URamaphosa uzwakalise ukudabuka kwakhe, wadlulisa amazwi enduduzo emindenini eshonelwe wase ebafisela ukululama okusheshayo abagilwa abasindile.Kulokhu kuhlasela kwangempelasonto, ezigamekweni ezimbili, kushone abantu besifazane abangu-15. Usana olunezinyanga ezimbili lusindile lwatholwa lulele phezu kukanina obesebanda.Kuthiwa lugcinwe osonhlalakahle endaweni ephephile. Izolo izihlobo zabagilwa eziqhamuka ezindaweni ezikude zihlanze indawo yesigameko ebigcwele igazi.“Ngeke sivumele ukuthi kugcine izigebengu. Sibuzwa sonke ubuhlungu obulethwe yilesi sehlo esinonya futhi sihlangene ekusibabazeni nasekugxekeni abenzi baso abazosijezela,” kusho umengameli.Umphakathi wakule ndawo uthe usuhlalele ovalweni ngoba seziphenduke insakavukela izigameko zokubulawa kwabantu kule ndawo kodwa okwakamuva kwenze kwabanda amathumbu.URamaphosa ubaqinise idolo wathi amaphoyisa ayasebenza futhi ayakwazi ukusombulula ngisho amacala obugebengu obuhleliwe futhi unethemba lokuthi azosithola isisombululo ngesigameko saseLusikisiki.Ube esenxenxa amalungu omphakathi wathi kumele akhululeke, aludlulisele kubaphenyi ulwazi analo olungalekelela ekutheni kuboshwe abahlaseli ukuze abe nobufakazi obuqanda icala enkantolo.Kulandwe nochwepheshe babaphenyi nabacubungula indawo yesigameko abavela kuzwelonke nasesifundazweni i-Eastern Cape ukuba baphenye.Ihhovisi likamengameli lithi ngaphandle kwesigameko sakamuva, bangu-38 abantu ababulawe ezehlakalweni ezifuze esaseLusikisiki esikhathini esiyiminyaka emibili, kwaboshwa abasolwa abangu-25."
    },
    {
        "content": "KUZOSHUBA kwabangena ngenkani ezindlini zomxhaso ezisuke zakhiwe wuhulumeni njengoba uNgqongqoshe wezokuHlaliswa kwaBantu kuzwelonke, uNksz Mmamoloko Kubayi, ethi bazothathelwa izinyathelo zomthetho abadla izindlu zomxhaso.“Sithatha izinyathelo ezinqala kulabo abaphula umthetho ngokuthi bangene ezindlini ezisuke zakhelwe abanye abantu. Sithole ukuthi abanikazi bezindlu ezakhiwe wuhulumeni bahlala kabuhlungu noma izindlu zabo seziqediwe. Siyacela abadla izindlu ukuthi basiphumele kuzona ngoba sizosebenzisa umthetho ukuqondisa isimo,” kusho uNksz Kubayi.Uthe bazosiqinisa isandla nakosonkontileka abangaziqedi ngesikhathi izindlu zomxhaso ngoba behlose ukudla imali kahulumeni.“Uhulumeni uselahlekelwe yizigidi ngenxa yosonkontileka abangawuqedi ngesikhathi umsebenzi. Sisuke sihlele ukusebenzisa izigidi ezithile ukwakhela abantu izindlu. Uma umsebenzi usudlula leyo mali esisuke siyibekile kusidalela izinkinga ngoba abantu basuke bezilindile izindlu. Siyabacela osonkontileka ukuba baqede umsebenzi ngesikhathi esibekiwe nalabo abasuke besebenza ngaphansi kwabo njengosonkontileka abancane, sicela benze umsebenzi. Kufanele nginikeze abantu bakithi izindlu eziphelile,” kusho uNksz Kubayi.Uchaze osonkontileka abangawuqedi umsebenzi njengabantu abaphazamisa izinhlelo zikahulumeni zokunika abantu izindlu.Uthe abangawuqedi umsebenzi bazothathelwa izinyathelo, ngeke balokhu benikwa imali yokuthi baqedele ngoba leyo mali ngeyabakhokhi bentela abasuke befuna ukusiza uhulumeni ekuthuthukiseni izwe.Ugqugquzele abantu ukuba babheke izinhlelo zoMnyango wezokuHlaliswa kwaBantu zokuhlinzeka wonke umuntu ngezindlu njengoba uhulumeni ungagcini ngokukhipha izindlu zomxhaso kodwa kukhona uhlelo olokuxhasa abafuna ukuthenga umhlaba wokwakha.Uthe kukhona nohlelo lwabahola kancane abasizwa ukuthi bathole amabhondi nezinye eziqinisekisa ukuthi bonke abantu bakuleli bathola izindlu ezibuyisa isithunzi sabo."
    },
    {
        "content": "UNDUNANKULU kaZulu, uMfu Thulasizwe Buthelezi, uthi bazibizela amabhadi labo abaqhubeka nokuphikisa ukuqokwa kweSilo uMisuzulu kaZwelithini.UButhelezi uxwayise ngokuthi bazokwehlelwa okubi labo abamelene neSilo.Ukusho lokhu ngesikhathi ekhuluma nabebezokweseka iSilo ecaleni elifakwe nguMntwana uMbonisi kaBhekuzulu  nabanye, abafuna ukuthi uhulumeni waKwaZulu-Natal nesikhwama Ingonyama Trust, bengabe besazikhokhela izindleko zabameli beSilo.Icala belilalelwe eNkantolo eNkulu eMgungundlovu, ngoLwesine.Abanye abaNtwana abafake icala uVulindlela, Mathuba, Lindiwe, Zweliyazula, Bukhosikabupheli, noBhekinkosi.UButhelezi uthe abanikazi besihlalo sobukhosi bukaZulu abathandi ukuthi kube nabantu abanyakazisa iSilo.“Labo abaxhakazisela iSilo imikhonto, leyomkhonto izophenduka ibheke ngakubona. Labo abafisela iSilo okubi, bazidonsela amanzi ngomsele. Kuthiwa kwembulwa kwembeswa komunye walabo abafake icala, akakwazi nokusayina amaphepha asenkantolo.”UButhelezi uthe bazoqhubeka nokweseka iSilo.“Njengoba sasho ukuthi ilanga seliphumile, akekho oyolicisha lelo langa. Ocabanga ukuthi engafika eNgonyameni, kofanele adlule lapha kithi. Unyaka wesithathu lona iSilo sifakwa ezinkantolo. Nokungenadosi kuyatinyela. Uze uzibuze ukuthi engabe iphumaphi imali?”UButhelezi uthe kusobala ukuthi inhloso kaMntwana uMbonisi nabanye ukuthi iSilo siye enkantolo singenabo abameli, bese siyehlulwa.Ngaphakathi enkantolo ummeli kaMntwana uMbonisi, u-Advocate Thabani Masuku, uthe awukho umthetho ogunyaza uNdunankulu waKwaZulu-Natal, uNkk Nomusa Dube-Ncube, ukuba akhokhele abameli beSilo.IHhovisi likaNkk Dube-Ncube libeke eceleni uR30 million ozokhokhela abameli beSilo.“Bahlulekile ukusikhombisa noma isigaba esisodwa somthetho esibanika igunya lokuthi bakhokhele abameli beSilo. Kungani bekhokhela abameli bohlangothi olulodwa? ISilo esabuza sinamanye amazinyane aphakanyiselwe ukuba athathe isihlalo sobukhosi. Kungani bona bengaxhaswa ngemali yabameli?”UMasuku uthe Ingonyama Trust ayinalo igunya lokukhokhela abameli beSilo. UMasuku ukhale nangokuthi ibhodi leNgonyama Trust elikhona alikho emthethweni.Amaphepha amaningi abefakwa nguMntwana uMbonisi agcine ekhishiwe.Phakathi kwezinto ezikhishwe ukuthi iSilo siphucwe imihlomulo esiyithola kuhulumeni, igunya lokuqoka undunankulu kaZulu nebhodi leNgonyama Trust.UMasuku uthe bayakwamukela ukuthi okwamanje iSilo uMisuzulu yisona esihlezi esihlalweni.Uthe uma belinqoba icala lapho bephonsela khona inselelo ukuqokwa isinqumo sikaMengameli uMnuz Cyril Ramaphosa, sokuvuma ukuqokwa kweSilo, uMntwana uMbonisi nabanye abaNtwana abadala ibona abazobheka ozongena esihlalweni."
    },
    {
        "content": "KUKHULEKELWE abasebenzi bakaMasipala uMhlathuze kulandela isigameko esishaqisayo sokubulalana konogada ngaphakathi emahhovisi kamasipala ngesonto eledlule. Abefundisi, abasebenzi, izikhulu zikamasipala nezinhlaka ezehlukene bahlangane eRichards Bay Civic Center kwaba nenkonzo yokukhulekela izimo ezehlukene. Lokhu kulandela ukuthi ngoLwesine olwedlule ekuseni kwafa uMnuz Ntokozo Mthembu obeqapha imeya (uMnuz Xolani Ngwezi) okuthiwa wadutshulwa uzakwabo emuva kokuthi evulele ngenhlambu kuMnuz Simo Zulu oqapha imenenja kamasipala.Okhulumela umasipala uMnuz Bongani Gina, uthe ngomkhuleko kuhloswe  ukuletha ukuthula kumasipala, ukuthoba amanxeba kubasebenzi ababona okwenzeka kanjalo nemindeni elahlekelwe abathandiweyo bayo. \"Sibize ongoti abeluleka ngokwengqondo ukuzokweluleka abathikanyezwe yilesi sigameko. Nabasebenzi sibathumelele umbiko wokuthi bangesabi baphumele obala uma benengcindezi. Umasipala uzimisele ngokuthi baxhumane nabaphathi uma bedinga ukuba sekhaya. Kukhona nabathuswa ukubona ama-video nokungabathikamiza, sifisa bavele bathole usizo,\" kusho uGina.Amaphoyisa esifundazweni KwaZulu-Natal ebuzwa ngalesi sigameko athe asematasa nophenyo. Selokhu senzeka abantu bazwakalisa ukushaqeka ezinkundleni zokuxhumana. Babodwa abanovalo lokuya emahhovisi njengoba umasipala usiza umphakathi ngezinsiza ezehlukene. UGina uthe amalungu omphakathi ayekhona kwenzeka isigameko bacela avele azokwelulekwa ngokwengqondo. "
    },
    {
        "content": "IZELAMANI zakwaNdimande ezithinteka ekubulaweni komrepha, uKiernan ‘AKA’ Forbes, nomngani wakhe, uTebello ‘Tibz’ Motsoane, kulindeleke ukuba zibuyiselwe eNingizimu Afrika kungekudala.Lokhu kwenzeke emuva kokwenqaba amahlandla amaningi kwalezi zelamani, oMnuz Malusi noSiyabonga, ukubuyiselwa kuleli, besuswa eSwatini. INkantolo yeMantshi yaKwaManzini, eSwatini, ngoLwesihlanu isamukele isicelo sokubuyisela laba basolwa kuleli. Okwamanje akukacaci ukuthi bazobuya nini.USiyabonga noMalusi bazojoyina oMnuz Thabani Mkhwanazi, uLindani Ndimande, uSiyanda Myeza, uMziwethemba Gwabeni noLindokuhle Ndimande uma sebebuyela eNkantolo yeMantshi yaseThekwini. Laba basolwa bayathinteka nasekubulaweni kukaMntimande Kunene, uNhlanhla Ngcobo noZamokuhle Mkhwanazi, okuyizigameko ezenzeka eManzimtoti naseBerea, eThekwini.Khonamanjalo, laba abanye  abasolwa basagqunywe esitokisini saseNingizimu Afrika emuva kokunqatshelwa ibheyili.U-AKA noTibz badutshulwa babulawa bephuma eWish Restaurant kuFlorida Road, eThekwini. "
    },
    {
        "content": "KUZOSHUBA kwabahlomule ngokungafanele ngesibonelelo sika-R370 sabangasebenzi njengoba uhulumeni ephasise umthetho wokuthi basikhokhe abasithole kungafanele.Lo mthetho uvumela uNgqongqoshe wezokuThuthukiswa koMphakathi, uNkk Lindiwe Zulu, ukuba alande uR370 otholwe abakade bengafanele ukuwuthola.Uzoqala ukusebenza kule nyanga njengoba uNkk Zulu efuna ukuqinisekisa ukuthi uR370 okhuphuke kule nyanga, usuka kuR350, utholwa ngabantu abawudinga ngempela.“ISouth African Social Security Agency (Sassa) ifuna ukuqinisekisa ukuthi isibonelelo sabangasebenzi esiwele kumuntu ongafanele siyabuyiswa. Ngokwesigaba esibizwa ngo-sub regulation 2, iSassa igqugquzela abantu ukuba baqinisekise ukuthi imininingwane yabo yileyo efanele. Uma umuntu ofake isicelo engatholakali, engawuthinti uSassa noma engavuseleli imininingwane yakhe ngeke simkhokhele isibonelelo,” kuchaza uNkk Zulu.Uveze ukuthi abantu abangayithinti iSassa ezinsukwini eziwu-90 emuva kokuthi becelwe ukuba bathinte le nhlangano ngeke basithole isibonelelo sabangasebenzi.Isibonelelo sabo sizobuyela kuhulumeni njengoba iSassa ifuna yonke imali iye kubantu abaziwayo ukuthi bakhona futhi abasebenzi.Uthe kufanele abantu baqinisekise ukuthi iSassa inemininingwane yabo efanelekile okuhlanganisa nenamba yocingo abatholakala kuyona, kanjalo nemininingwane yasebhange efanelekile.Ngokwezibalo zikahulumeni bangaphezu kuka-8 million abantu abahola isibonelelo sabangasebenzi kuleli."
    },
    {
        "content": "AMAQEMBU aphikisayo akhala ngokuthi ukunyuswa kwemali kagesi namanzi wuMasipala waseThekwini kuzoshaya kuzwele kulabo abakhokhela lezi zidingo.Amaqembu aphikisayo athe ukunyuswa kakhulu kwale mali kuzokwenza ukuthi babe baningi abantu abazohluleka ukukhokhela lezi zidingo zomkhandlu.Lokhu bakusho emva kokwethulwa kwesabelomali somkhandlu, esithulwe iMeya uMxolisi Kaunda, ngoLwesihlanu.Ugesi uzonyuka ngo-12.7%, amanzi wona azokwenyuka ngo-12.9%.UKaunda uthe ngokomthetho kwakukade kuhlongozwe ukuthi ugesi unyuke ngo-14%, amanzi wona kwakuhlongozwe ukuthi anyuke ngo-14.9%.“Njengohulumeni olalelayo, sinqume ukunciphisa imali kagesi namanzi emva kokuthola izikhalazo zomphakathi. Imali okuzonyuka ngayo ugesi isiyefana nalena i-Eskom eyikhuphule ngayo. Imali esinyusa ngayo amanzi yona siyinciphise ngo-2%.”Amaqembu aphikisayo athe inkulu kakhulu le mali okukhushulwe ngayo.Ikhansela leDA, uMnuz Thabani Mthethwa, uthe bekufanele inganyuswa imali yokukhokhelwa kwezidingo.“Into eyinkinga kakhulu ukuthi umasipala uyehluleka ukuhambisa izidingo. Wonke umuntu ohlala eThekwini uyazi ukuthi umasipala uyehluleka ukuhambisa izidingo. Akuwenzi umqondo ukuthi thina sihlale lana sikhulume indaba yokukhuphula imali yezidingo ekubeni umasipala wehluleka ukuhambisa izidingo.”Ikhansela le-ActionSA, uMnuz Zwakele Mncwango, uthe kubukeka sengathi umasipala ujezisa kakhulu labo abakhokhela izidingo.“Abantu abakhokhela izidingo ibona abazoshayeka kakhulu. Lemali okuzonyuswa ngayo imali yezidingo inkulu kakhulu. Lento izokwenza ukuthi kuvalwe amabhizinisi, nokuzokwenza ukuthi abantu abaningi balahlekelwe imisebenzi. Okuyolandela lapho ukuthi abantu abaningi bangabi nayo imali yokukhokhela izidingo.”Amakhansela e-ANC, EFF namanye amaqembu amancane avota ne-ANC, akuvikele ukunyuswa kwemali yezidingo.La makhansela athe umasipala kufanele uqoqe imali ukuze uzokwazi ukuqhubeka nokuhambisa izidingo.Isabelomali somkhandlu singu-R67 billion.Imali eningi yabelwe ukulungisa ingqalasizinda yamanzi nekagesi.Imali ebekelwe ukulungisa ingqalasizinda kagesi uR21.5 billion, eyamanzi yona uR11.6 billion.UKaunda uthe lesabelomali sibhekelele kakhulu abahlwempu.“Njengoba kuphela iminyaka engu-30 sathola inkululeko, sifuna ukushintsha izimpilo zabantu. Omasipala ibona abahambisa izidingo eziningi kubantu.”"
    },
    {
        "content": "KUSAZOBA nzima kubathandi bakashokoledi njengoba intengo yawo ilokhu ikhuphuke njalo kusukela ekuqaleni konyaka.Ongoti bezomnotho bathi kulindeleke ukuthi ushokoledi ulokhu ukhuphuka ngenxa yokuthi amazwe akhiqiza u-cocoa ase-Afrika awakwazanga ukukhiqiza u-cocoa oyisibalo esijwayelekile ngenxa yokushintshashintsha kwesimo sezulu.Ngokolwazi olubhalwe kweminye imithombo yezindaba, ushokoledi ongu-80g, ngoFebhruwari ububiza uR22.48  manje usukhuphuke ngo-4.3%. Ngenyanga ezayo kulindeleke ukuthi uphinde wenyuke ngo-17%  okuzokwenza ukuthi ushokoledi omncane, i-chocolate bar ibize uR14 kuya phezulu.Ngokolwazi olukhona, kube nomoya omkhulu eWest Afrika odale umonakalo emasimini ka-cocoa okuholele ukuthi u-cocoa ozovunwa ube ngomncane kakhulu oseke wavunwa eminyakeni engu-14 eyedlule.Ngenxa yalokhu, inkampani enkulukazi yaseNingizimu Afrika ekhiqiza ushokoledi, iMondelēz South Africa, engabakhiqizi bakashokoledi iCadbury,  ithe ihlela ukusebenzisa ukwenyuswa kwamanani ukuze ibhekane nokushoda kuka-cocoa ongase kube nomthelela omubi enzunzweni engeniswa ile nkampani.Isikhulu esiphezulu enkampanini ekhiqiza ushokoledi, iHershey-EO uMichele Buck, uthe: \"Uma kubhekwa amanani ka-cocoa sizosebenzisa wonke amathuluzi ebhokisini lethu lamathuluzi, okuhlanganisa namanani, ukuze singalahlekelwa\".Abakhiqizi be-Lindt & Sprungli bathe bazama ukubhekana nezindleko ezikhuphukayo zika-cocoa ngesu lokuthenga ngendlela ezobavumela ukuthi babe no-cocoa omningi kunojwayelekile.\"Izindleko ezisele zidluliselwe ngokunyuka kwentengo, nentengo ephezulu ka-cocoa kuyisizathu esikhulu salokho,\" kusho okhulumela lo Mnyango.Lokhu kwenyuka kuka-cocoa kuthinta ababhaki bamakhekhe nezinye izidlo ezenziwa ngo-cocoa."
    },
    {
        "content": "AMAPHOYISA abesezithendeni zabasolwa abayisithupha abathelwe phansi ngenhlamvu ngoLwesine ezigamekweni ezimbili ezehlukene, eThekwini.Esigamekweni sokuqala amaphoyisa adubule abulala abane emqashweni ebebehlala kuwo oThweba, eCamperdown.Kwesesibili, kuthiwa adubule abulala abangani ebebehlangene ngobugebengu ehostela eKlaarwater.Esigamekweni saseKlaarwater, umthombo ocele ukungadalulwa, uthe ujabule umphakathi ngokubulawa kwabafi.“Ababulewe abangani bezibongo ezimbili ezehlukene. Bese kuneminyaka behlukumeza umphakathi, bengenziwa lutho ngoba bayasatshwa. Kuthe uma kuzwakala izindaba zokudutshulwa kwabo, kwajabula wonke umuntu,” kusho umthombo.Uqhube wathi nokho umphakathi usakhathazekile ngomunye olamana noyedwa wababulewe ngoba yena usindile.“Sisola ukuthi ubengekho ngesikhathi kugasela amaphoyisa, kwabulawa laba abafile, wasinda kanjalo. Sikhathazekile ngoba uye obengubhongoza eqenjini ebelihlukumeza umphakathi ngobugebengu,” kusho umthombo.Uthe oyedwa wabafi ungowokudabuka eGumbatana eHighflats, kanti wafika nomfowabo (osindile) bezohlala noyise owayenesipaza ehostela.“Uyise wadutshulwa wabulawa eminyakeni edlule, zaqala lapho ke ukuba yizigebengu lezi zingane,” kusho umthombo.Ikhansela lendawo, uMnuz Sibusiso Khwela likuqinisekisile lokhu lathi phakathi kobugebengu obebenziwa abafi, ukubamba inkunzi, ukudayisa izidakamizwa nokubulala.“Bebenza yonke inhlobo yobugebengu obuyingozi,” kusho uKhwela.Uqhube wathi bayintsha, ekhule ihlala kuleli hostela, bebefunda esikoleni iPhakathi Secondary.“Bagcina bexoshwa kulesi sikole ngoba babengalawuleki, bengaziphathisi okwezingane, bedayisa nezidakamizwa,” kusho uKhwela.Esigamekweni saseCamperdown, induna yesigodi, uMnuz Amos Shange, ithe bakhathazekile ngokwanda kobugebengu obudalwa ukwanda kwamakotishi endaweni.“Sinenkinga yokuthi kufika abantu bacele ukubekwa endaweni, uma sebebekiwe, bakhe amakotishi, baqashise ngawo,” kusho uShange.Uthe nakuba bekhona abantu abawasebenzisela ukusondezela umsebenzi amakotishi kodwa bayawuzwa umoya wokuthi amanye afuye izigebengu ezisuke zifuna izindawo zokucasha.UKhomishana wamaphoyisa KwaZulu-Natal uLieutenant General Nhlanhla Mkhwanazi ekhuluma nabe-eNCA, uthe bese kuphele izinyanga befuna abasolwa ababulawe eCamperdown.Uthe baqale ngasekupheleni konyaka odlule ukubalandela, kanti bebefunelwa ukubamba inkunzi izimoto zemali eKing Cetshwayo naseHarry Gwala.“Bayiqembu elilodwa. Lisebenza nabanye abakwesinye isifundazwe esingumakhelwane. Babamba inkunzi kulezi zifunda ezimbili bese behamba beqasha amakotishi okucasha,” kusho uMkhwanazi.Uqhube wathi babheka izindawo lapho abangeke belokhu befunwa imininingwane eminingi uma bezoqasha indawo yokuhlala isikhashana.“Ngisho nomasitende wale ndawo ababulawe kuyo, akabazisisi kahle,” kusho uMkhwanazi.Esigamekweni saseKlaarwater kuthiwa abasolwa bebelandelwa amaphoyisa ophiko lweNIU. Okhulumela amaphoyisa KwaZulu-Natal uBrigadier Jay Naicker, uthe ezigamekweni ezimbili ezehlukene amaphoyisa athole izibhamu ezinhlanu ezingekho emthethweni.Uthe esigamekweni esenzeke eCamperdown, amaphoyisa adubule abulala abane, athola izibhamu ezintathu kubo.Wathi esigamekweni saseKlaarwater, zimbili izibhamu ezitholwe kubasolwa ababili abadutshulwe amaphoyisa.Uthe kuzo zombili izigameko, abasolwa abadubule kuqala bebhekise emaphoyiseni, abuyisela ngayo inhlamvu, basala enkundleni."
    },
    {
        "content": "ISONGWE ngegiya eliphezulu imikhankaso yamaqembu ezepolitiki, emicimbini ebithe chithi saka nezwe, abaholi benxenxa amavoti okokugcina kubantu bakuleli, ngempelasonto.Kule mikhankaso ebigqame ngeziqubulo ezehlukene, bekuyinkombankombane kwabamaqembu begxeka, bethembisa baphinde baveze okuhle abangakwenzela izwe uma abantu bebanika ithuba.I-ANC, isonge ngomkhankaso wayo iSiyanqoba Rally, lapho izinkumbi zabalandeli bayo zigcwalise phama inkundla i-FNB, eGauteng emumatha abantu abevile ku-90 000.Ekhuluma nabebegcwalise inkundla, uMengameli we-ANC uMnuz Cyril Ramaphosa uxwayise abantu ngokuthi bangavoteli amaqembu ahlose ukubuyisela emuva igxathu asebelihambile ukuthuthukisa izwe.“Kusemandleni enu ngokusebenzisa ivoti ukuchitha amaqembu ezepolitiki asebenza ngokuzimisela ukubuyisela emuva lokhu esesikuzuzile njengezwe. Siyaninxusa ukuthi nikhethe i-ANC okuwukuphela kwenhlangano ethembekile ekuqhubekeni neyakuqala ukuguqula isimo saleli zwe. Njengoba saqinisekisa ukuqeda ukuLawulwa koMbuso yiDlanzana, namanje sizoma ndawonye ukuqeda lonke uhlobo lwenkohlakalo,” usho kanje.Uthembise ukukhushulwa kwamandla omnotho okuzoholela ekunyusweni kwemali yesibonelelo sabangasebenzi ibengu- R700.Kube bomvu  inkundla yezemidlalo iPeter Mokaba, esifundazweni i-Limpopo, abalandeli be-EFF behambele umkhankaso wokugcina abawubiza nge-Tshela Thupa Rally.Umholi waleli qembu uMnuz Julius Malema ekhuluma kulo mcimbi, uthe u-Ephreli, 27, 1994 kwakumele ngabe unyaka wokuqeda ubandlululo, kodwa kuze kube manje lokhu akukenzeki.“Umehluko ukuthi ubandlululo lwanamhlanje akuselona lolu lokuthi uze ubone izimpawu eziveza ukuthi abantu abathile abavunyelwe la, kodwa ngolwezezimali. Uma ufuna ukuthenga imoto noma umuzi, utshelwa ukuthi isicelo sakho asiphumelelanga, uma ufuna ukuqala ibhizinisi noma ukuya enyuvesi ukuqhuba izifundo zakho, kuthiwa isicelo sakho asiphumeleli ngenxa yokuthi awusebenzi, uyahlupheka.  Namhlanje kuthiwa sikhululekile, sikhululeke kanjani uma izinga lentsha engasebenzi levile ku-40% ?,” kusho uMalema.UMalema ubegxekwa ngabaningi ngephuzu yokuvulwa kwemingcele kuleli. Ushaye ungqimphothwe, wathi imingcele ngeke ivulwe ngokushesha futhi akekho umuntu ongenawo amaphepha okuba kuleli oyovunyelwa ukungena.Abalandeli beDemocratic Alliance bagcwalise inkunda i-Willowmoore, eBenoni eGauteng emkhankasweni wayo wokugcina i-We can rescue SA.Ethula inkulumo yakhe umholi waleli qembu uMnuz John Steenhuisen, ugxeke uhlelo lwezempilo olusanda kusayinwa uRamaphosa i-National Health Insurance.“Njenge-DA, besinani izolo, sinani namhlanje sizobanani ngangemva kokhetho. Asizami ukulungisa ngoba kusondele ukhetho sisayine izinto ngoba sinxenxa ivoti.  Lolu hlelo aluzile ukuzokwenza ngcono ezempilo kuleli  kodwa ukuzothatha amandla ezinkampani ezibhekele ezempilo.  Uma ufuna ukubona indlela izibhedlela ezisebenza ngezinga eliphezulu ngayo, bheka esifundazweni i-Western lapho kuphethe lona leli qembu. Ngakho sinxusa usivotele,” usho kanje.Kube yimpelasonto ematasa eqenjini elisanda kusungulwa i-MK njengoba isonge imikhankaso yalo iMayibuye Rally ezifundazweni ezimbili,  KwaZulu-Natal eHammarsdale ngoMgqibelo nasesifundazweni iMpumalanga izolo.Nakuba umholi waleli qembu uJacob Zuma engafikanga kweyangoMgqibelo abelindelwe kuyo ngabomvu, uthushuke e-Sol Plaatjie University eNothern Cape lapho ebehlangene khona nezitshudeni namalungu omphakathi wama-Khoisan ngaphambi kokuthi adlulele eMpumalanga ukunxenxa ivoti.I-IFP isonge umkhankaso wayo i-Sizonqoba, igcwalisa inkundla yezemidlalo iMhlathuze Sports Complex, eRichard’s Bay.Umholi waleli qembu uMnuz Velenkosini Hlabisa ekhuluma nabalandeli abebethamele uthe sebekulungele ukuletha uguquko kulesi sifundazwe nokuba yingxenye kahulumeni wesifundazwe i-Gauteng nokuphathwa kukahulumeni kazwelonke. “Abantu baseNingizimu Afrika bazothola uhulumeni ozodala amathuba emisebenzi, ozoqeda ubugebengu nenkohlakalo, abantu besifazane bahlale ngokuphephaAmanye amaqembu abematasa kule mpelasonto, yi-ActionSA umholi wayo uMnuz Herman Mashaba ohole imashi yeqembu eTembisa eGauteng lapho ebenxenxa khona amavoti, i-Rise Mzansi ibiseDaveyton eGauteng, iBuild One South Africa eholwa uMnuz Musi Maimane isonge umkhankaso wayo i-Zijikilizinto, e-Ellis Park Arena, eGoli."
    },
    {
        "content": "KUHLWE emini kubanjwa abasolwa abayisithupha bephethe izinhlokohlela zezibhamu ngeSonto emini kuM1 eSandton.Amaphoyisa alunywe indlebe ngemigulukudu ehlela ukuyogebenga ndawana thize edolobheni eGoli behamba ngemoto yenkampani yokudiliva neveni iToyota emhlophe.Nebala amaphoyisa avimbezele laba besasendleleni.“Uphiko lweFlying Squad belulokhu luqaphe lezi zimoto zihamba kuN1 zibheke eningizimu. Amaphoyisa nawo alandele izimoto aze azivimbezela kuM1 eSandton lapho kuvele khona ithuba lokuthi zivinjwe,” kusho uLieutenant Colonel Mavela Masondo okhulumela amaphoyisa eGauteng.Ngemuva kokuvinjwa kwezimoto, zibe seziseshwa kwatholakala ama-rifle amabili, ama-pistol amathathu nezinhlamvu.Izibhamu zizohlolwa ukuze kubonakale ukuthi azikaze zesebenze yini kobunye ubugebengu.Umkhuzi wamaphoyisa eGauteng, uLieutenant General Tommy Mthombeni, uncome uphiko lweJohannesburg Flying Squad ngokusebenza ngokuzikhandla ukuvimbezela abasolwa nokuhlenga impilo yabantu ebingaba sengcupheni ukuba luqhubekile uhlelo lwabo."
    },
    {
        "content": "UBESEHLALA ekubhaceni owesifazane waseMariannhill eDesai,  othi kudlwengulwe indodakazi yakhe, yena evalelwe ekamelweni okukholakala ukuthi kwenziwe ngabanye abasolwa abayisishiyagalolunye abaqothwe amaphoyisa entathakusa ngoLwesithathu.Owesifazane ekhuluma nabezindaba, uthe ukudlwengulwa kwendodakazi yakhe ena-24 ngoJanuwari nonyaka, kushiye yena nomgilwa nezibazi ezisekude ukuphola.“Sasizihlalele ekhaya ngabo-12 ebusuku ngesikhathi abasolwa abayisithupha ababezifihlile bekhahlela umnyango osekhishini. Bangena bathatha amafoni, amateku ne-TV. Indlu inamakamelo amabili okulala, bangiphushela ekamelweni ngadonsa indodakazi yami encane ena-16 bathi angilale embhedini ngimboze ngengubo nendodakazi yami, omunye umsolwa wasala wadlwengula lena endala eyidlwengulela kwelinye ikamelo,” kubalisa yenaUthe kusuka lapho washiya ikhaya kanti ngesikhathi abezindaba befika kwakhe ubefaka izimpahla esebuyela emzini wakhe, emva kokuthi ezwe ezindabeni ngesigameko sokudutshulwa kwabasolwa. Uthe unethemba elikhulu emaphoyiseni akuleli. Uthe bese ehlala  ethukile selokhu kwenzeka lesi sigameko ikakhulu uma kuphela inyanga ngoba unemiqasho futhi abasolwa babesho ukuthi bafuna imali.Uthe ubugebengu obebuqhutshwa abasolwa bebumlimaza ngisho ebhizinisini lakhe lokuqashisa aziphilisa ngalo njengoba kunezindlu ezingenamuntu, abantu besaba ukuqasha kule ndawo ngenxa yobugebengu.Amalungu omphakathi athi okushaqisayo ukuthi abanye balaba abebehlukumeza yizingane ezaziwayo ezikhulele phambi kwabo. Elinye ilungu lomphakathi elithe linesitolo esincane esidayisa ukudla, lithe bese lisivale izinsuku ezintathu emva kokusongelwa abasolwa abebethi bafuna akhokhe imali ethile ngalo kungenjalo bazolenzakalisa. UMnuz Dawood Chirwari osekomitini elibhekele ubugebengu emphakathini, ekhuluma nabezindaba, uthe namanje usanezibazi njengoba kwadutshulwa kwabulawa indodana yakhe eyahlaselwa ikubo ngo-2020, nodadewabo oshone emva kokudutshulwa  ehamba emgwaqweni kuyo le ndawo, asola ukuthi lezi zigameko zenziwa yibona abasolwa.“Umphakathi walapha ubusuhlukumezeke kakhulu. Uma uzobheka imizi eminingi ayinamuntu nakuba ngingasho ukuthi bakhishwa ngenkani kodwa akekho umuntu ongahlala endaweni abonayo ukuthi akuphephile kuyo,” usho kanje.Uthe abantu kufanele bajabule ngoba sebezokwazi ukuhamba ngokukhululeka."
    },
    {
        "content": "UMNDENI wowesifazane wasePhoenix, eThekwini, oshayiswe yimoto yamphoyisa yophiko oluqapha eNdlunkulu, uthe ubufuna ajeze umsolwa ngokubulala isihlobo sabo.Ukusho lokhu emva kokuvela kwezindaba zokuthi umsolwa (48) uzingqokloze ngenhlamvu yesibhamu somsebenzi eMhlanga, izolo ekuseni.UNksz Phumla “Thini” Mtshali (28) kuthiwa ushayiswe yimoto yamaphoyisa ebihamba umufi ezintatha zangoLwesihlanu, ehamba ngezinyawo nesoka lakhe emgwaqweni uPhoenix Highway.Udadewabo, uNksz Phili Mtshali, uthe ukube waboshwa ngokushesha umsolwa, ngabe akazibulalanga kodwa ubezohamba inkantolo, bathole ubulungiswa bewumndeni.Uqhube wathi njengoba ebethintwa yiSolezwe  ngokuzibulala kukamsolwa, bekungakapheli sikhathi esingakanani bebikelwe ngakho.“Asikholwa nhlobo ukuthi uzibulele ngempela. Miningi imibuzo esinayo ngokuzibulala kwakhe. Sifisa sengathi singakhonjiswa ngisho nobufakazi bokuthi uzibulele, nokuthi uye ngempela lo obulele udadewethu,” kusho uNksz Mtshali.Uthe bafisa nokucaciselwa ngokuthi ungubani wakwabani, bachazelwe nje kabanzi ngaye ngoba kusukela kwenzeke isigameko, kuningi obekushayisana ngalolu daba.Emva kokwenzeka kwesigameko, kuthiwa umsolwa, akazange ame, kunalokho ushaye wachitha, eshiya i-number plate yemoto  endaweni yesigameko.Kuthiwa uthumele omunye umuntu ukuthi ayoyicosha, nofike emva kwendaba, sesithathiwe isithombe sayo.Kubikwa ukuthi umsolwa uhambe ngoLwesihlanu ekuseni ngabo-10, wayobika esiteshini sasePhoenix, ukuthi imoto intshontshiwe, wathi ugcine ukuyibona ngabo-11 ebusuku ngoLwesine.Kuvele ukuthi lesi siteshi avule kuso icala lokwebiwa kwemoto, okuyiso futhi obekubikwe kuso icala lokubulala ngokungenhloso kulandela ukushayiswa yimoto kukaNksz Mtshali.UKhomishana wamaPhoyisa KwaZulu-Natal, uLieutenant General Nhlanhla Mkhwanazi, uthe iphoyisa elisolwa ngokubulala uNksz Mtshali libonile ukuthi lizobanjwa yikho likhethe ukuzibulala.“Kuningi obekushayisana entweni eliyishilo ngesikhathi livula icala. Phakathi kwakho ukuthi, intshontshwe kanjani imoto emzini wakhe kube kubiyiwe? Okunye obekushiya imibuzo ukuthi le moto abesezobika ukuthi intshontshiwe, ishayise umuntu. Kwaba nombuzo wokuthi ubani ke obeyishayela,” kusho uMkhwanazi.Uthe bebesaphenya yonke le mibuzo ngesikhathi iphoyisa livele linyamalala.“Uvele wazibulala, esebenzisa isibhamu samaphoyisa. Ukwenze lukhu emva kokugonyuluka komunye umuntu ngakwenzile ngempelasonto, wathi uyazibulala ngoba akafuni ukuboshwa,” kusho uMkhwanazi.Khonamanjalo: UNgqongqoshe wamaPhoyisa kuzwelonke, uMnuz Senzo Mchunu, usigxekile isigameko sokubulawa kwabayisithupha emijondolo engasehostela i-Tehuis KwaV eMlaza, ngoMgqibelo.Ukusho lokhu ngesikhathi ehambele indawo yesigameko izolo.“Lesi isenzo esingafuneki emphakathini. Akekho umuntu okufanele enze into efana nale bese eyekwa nje, yingakho amaphoyisa ephansi phezulu emfuna, sizombamba futhi,” kusho uMchunu.Unxuse abenzi bobubi ukuthi uma bekwazi okubafanele, bavele bazinikele emaphoyiseni, wanxusa nomphakathi ukuthi uma kukhona okwaziyo ngabo, usheshe ubikele amaphoyisa."
    },
    {
        "content": "BEBEYIZINTANDOKAZI uthishanhloko nothisha waseSogidi Primary, eNsuze, abashone ngoLwesithathu, imoto ebebehamba ngayo ishayiswa yi-ambulensi ngaseVerulam.UNkk Ntombenhle Nokuthula Sibisi (49) waseChurches Hill oThongathi, obenguthishanhloko noNksz Slindile Mbhele (36) waseBhamshela obenguthisha, kuthiwa bebesendleleni eya emhlanganweni wothisha eNdwedwe.Kule ngozi kuphinde kwalimala abanye othisha ababili, okubikwa ukuthi baphuthunyiswe esibhedlela lapho abasalaliswe khona.Imoto abebehamba ngayo bekungeyomunye wothisha abasesibhedlela, kuthiwa bavumelane ngokuthi kuhanjwe ngemoto eyodwa, okuyinto abavame ukuyenza uma kuyiwa emhlanganweni wothisha.Umyeni kaNkk Sibisi, uMnuz Thamsanqa Sibisi, uthe bafe olwembiza ngokufa kwakhe, wabalula ukuthi ubewuhlobo lomuntu obeluwuthanda futhi lizinikele emsebenzini walo.“Eminyakeni emningi edlule wasungula inhlangano engenzi nzuzo, iPartners For Possibilities abesiza ngayo othisha nabafundi ukuthi benze kangcono emsebenzini wesikole. Ibisiza kakhulu othisha. Ubezimisela kakhulu, lapho adlula khona ubeshiya umaka,” kusho uSibisi.Uveze ukuthi uNkk Sibisi waqala ukusebenza ngo-1996, kanti kwesobuthishanhloko uqale ngo-2007, khona eSogidi.Ukhale ngokuthi indawo okwenzeke kuyo isigameko ivamile ukuba nezingozi, wathi bafisa kufakwe izinciphisajubane.“Sizwe kuthiwa bebethi bayajika kanti kuzoqhamula i-ambulensi igijima, yazithela kubona. Impela siyafisa kufakwe izinciphisajubane ukunqanda izingozi kuleya ndawo abashonele kuyo,” kusho yena.Udadewabo kaNksz Mbhele, uNksz Londeka Mbhele, uthe balahlekelwe wumuntu obewusizo emndenini kanjalo nasesikoleni abefundisa kuso.“Emphakathini owakhele isikole abesisebenzela, ubengaconsi phansi, ethandwa kakhulu. Umsebenzi wakhe ubewuthanda ngendlela yokuthi bekubonakala ngezindondo abeziwola unyaka nonyaka,” kusho uNksz Mbhele.Uqhube wathi behluleka nawukubala ukuthi zingaki izindondo nezitifiketi abede ezithola.Uthe kwenzeka isigameko nje, uNksz Mbhele ngesikhathi evalelisa ekuseni, uthe akomkhumbuza uma ebuya ntambama amxoxele ngephupho elibi avuke nalo.“Ngigcine ngingazanga ukuthi belithini, bengithi uzongixoxela uma ebuya kanti ngeke kusenzeka,” kusho uNksz Mbhele.Uveze ukuthi waqala ukufundisa ngo-2007, efundisa uGrade 1 engakazitholi iziqu. Wathi iziqu ugcine ezithola ngo-2017, waqashwa ngokugcwele ngo-2018.UMphathiswa wezeMfundo KwaZulu-Natal, uNkk Mbali Frazer udlulise amazwi enduduzo emindenini yabashonile nasesikoleni.Ubuye wafisela othisha abalimele ukululama okuphuthumayo njengoba bephuthunyiswe esibhedlela.“Sifisa ukuthi uNkulunkulu abenabo ngalesi sikhathi esinzima,” kusho uNkk Frazer, oveze ukuthi ubuholi bezemfundo ezingeni lesifunda iLembe buhambele imindeni yabashonile nesikole, ukuyoduduza."
    },
    {
        "content": "UNGQONGQOSHE woMnyango wemiSebenzi yoMphakathi neNgqalasizinda, uMnuz Sihle Zikalala, uthe ukwanda kwezigameko zokufa kwezisebenzi emkhakheni wezokwakha kuphoqa ukuthi babuyekeze imigomo yezokuphepha ezindaweni zokwakha.UZikalala ukusho lokhu esitatimendeni esikhishwe umnyango wakhe izolo, emuva kwesigameko sokushona kwabane kulimale oyedwa, abawelwe udonga abebelakha eBallito, ngoMgqibelo. “Asilona izwe elingenamthetho. INingizimu Afrika inayo imigomo ebekiwe uma kuziwa embonini yezokwakha. Ukwanda kwezigameko zalolu hlobo ngesikhashana nje, kudala ukuthi sikhathazeke,” kusho uZikalala.Uthe okubi ukuthi basazikhotha amanxeba ngesehlakalo saseGeorge, eWestern Cape, kulandela ukudilika kwesakhiwo phezu kwabasebenzi, kwafa abangu-33.Uqhube wathi bathe besababaza lokho, kwenzeka esinye isigameko eNgcobo, e-Eastern Cape, lapho okufe khona abayisithupha.“Kuzodingeka uphenyo olunzulu kuzo zonke lezi zigameko, ukuze kutholakale umnyombo wokuthi zibangelwe yini nokuthi kungani le mboni isibhekana nokwanda kwalezi zigameko?” kusho kanje.Kuvele ukuthi abashonile bebedabuka e-Eastern Cape.Lokhu kuvezwe yikhansela lendawo, uNkk Tammy Colley, ngesikhathi ekhuluma neSolezwe izolo.UNkk Colley uthe ukhulume kafishane nabasondelene noyedwa obembozekile.“Ngesikhathi befika endaweni yesigameko, bebekhala bengalawuleki. Sithole ukuthi bonke abathintekayo bebengabokudabuka e-Eastern Cape, kodwa baqashe kulesi sifundazwe ukusondezela umsebenzi,” kubeka uNkk Colley.Uqhube wathi isigameko senzeke ngabo-9 ekuseni, banikela khona.“Sithole abezimo eziphuthumayo ezehlukene sebevele befikile. Indawo lapho okwenzeke khona isigameko bekuyikhaya lomuntu,” kusho uNkk Colley, oqhube wathi ubengekho umnikazi wendawo ngesikhathi kutakulwa abambozekile.Uthe babonga umphakathi ngokusheshe ubike ukuthi sekwenzeke isigameko nokuthi usondele masinyane emva kwesigameko.Uthe babuye babawusizo nasethimbeni ebelitakula beliboleka izinsiza ezifana nama-generator, ukudla neziphuzo.UNdunankulu waKwaZulu-Natal, uNkk Nomusa Dube-Ncube edlulisa amazwi enduduzo emindenini yabasholelwe, uthe kuyakhathaza ukwenzeka kwesinye isigameko embonini yezokwakha.“Kuyadabukisa futhi kubuhlungu ukudlulisa amazwi enduduzo emindenini, abangani nozakwabo babane abalahlekelwe yimpilo yabo. Lesi sehlo silethe losizi emphakathini, sikhala nalabo abalahlekelwe,” kusho uNkk Dube-Ncube.Uthe ngesikhathi belinde umphumela wophenyo lwamaphoyisa ngokuholele kule nhlekelele, bazoqhubeka nokunika imindeni ethintekayo ukwesekwa nalolonke usizo eludingayo.Uthe bafisela nophuthunyiswe esibhedlela ukululama okusheshayo, wathi babonga nokusebenza ngokuzikhandla kwamathimba abesebenzi ukutakula abagilwa.Okhulumela amaphoyisa KwaZulu-Natal, uColonel Robert Netshiunda, uthe amaphoyisa avule amadokodo okufa kwabantu amane emva kokuthi udonga luwele kubasebenzi abahlanu, kwashona abane.“Amaphoyisa aseqale nophenyo ngembangela yokuwa kodonga oluwele phezu kwabasebenzi endaweni yokwakha esemgwaqweni uZen Drive eBallito, ngoMgqibelo,” kusho uNetshiunda.Uthe olwazi abasenalo okwamanje bengamaphoyisa bezingu-14 izisebenzi ebezikule ndawo yokwakha ngesikhathi udonga luwela kwabayisihlanu, lubagqiba.“Amathimba abebheka emaphoyiseni esebenzisana nezinye izinhlaka ezizimele, akwazile ukukhipha bobahlanu ebebegqibekile kodwa abane babo bese beshonile,” kusho uNetshiunda.Uqhube wathi oyedwa utholwe esaphila yize ebesehlale amahora ayisithupha ngaphansi kodonga oluwile.“Amadokodo okufa kwabantu avuliwe ukuthi aphenywe, imbangela eholele ekutheni kuwe udonga nayo izoba yingxenye yophenyo,” kusho uNetshiunda.UMnuz Stoney Buthelezi wenkampani i-Thelbridge Enterprise (PTY) Ltd, uthe ezigamekweni ezifana nalezi kunzima ukusho ukuthi yini imbangela yazo ngoba kwesinye isikhathi basuke beyilandele yonke imigudu efunekayo osonkontileka kodwa ziqhubeke zenzeke izingozi.\"Indaba yokwakha ibucayi. Uthola ukuthi umakhi ulithathile isampula lomhlabathi layohlolwa ngaphambi kokuthi kuqale umsebenzi, imiphumela ibuye ithi ungaqhubeka umsebenzi wokwakha, kodwa ngokuqhubeka kwesikhathi kwenzeke ingozi,\" kusho uButhelezi.Uqhube wathi kunzima ukuqagula ukuthi yini ebingenziwanga kahle kulesi sigameko."
    },
    {
        "content": "UMENGAMELI uCyril Ramaphosa, uthi abakhuluma kabi ngowayengungqongqoshe wezamaBhizinisi kaHulumeni, uMnuz Pravin Gordhan, bebedla ngenkohlakalo eyenzeka eminyangweni kahulumeni.URamaphosa uthe uGordhan uzondelwa ukuthi ubengahambisani nenkohlakalo.Lokhu ukusho enkonzweni yomngcwabo kaGordhan ebiseNkosi Albert Luthuli Convention Centre, izolo.URamaphosa uthe uGordhan walwa ngesikhathi kukhona abazama ukuzitamuzela emalini yomphakathi.“Ngesikhathi izwe lethu libhekene nesikhathi esinzima, lapho khona abasondelene nababesezikhundleni ngaleso sikhathi befuna ukubhubhudla imali, uGordhan walwa. Akazange avume ukuthi kudliwe imali yomphakathi.“Walwa ngisho esebona ukuthi izenzo zakhe zimqhatha nanabantu aqhamuka enhlanganweni eyodwa nabo ababenza okungalungile.”URamaphosa uthe uGordhan wathukwa kakhulu ngesikhathi elwa nemizamo yokuLawulwa koMbuso yiDlanzana.“Labo ababezama ukulawula uMbuso bamzonda kakhulu. Babemusho ngazo zonke izinhlamba. Babefuna akhishwe esikhundleni. Ezinye zezinhlamba ayethukwa ngazo zazinokucwasa ngokobuhlanga. “Nokho izinhlamba azizange zimehlise isithunzi emphakathini, kunalokho zavula abantu amehlo, babona izinhloso zalabo ababefuna ukuzenzela emalini yomphakathi.”URamaphosa uthe izwe lilahlekelwe umholi obezithobile ngokushona kukaGordhan.“Ubekholelwa ekutheni izishoshovu akufanele zilwele ukuzicebisa zona, kufanele zilwele abantu ukuthi baphile impilo engcono.”UGordhan ushone ngeleldlule emva kokuxinwa ukugula.Ushona nje, ubevele esethathe umhlalaphansi kwezepolitiki emva kokuphatha izikhundla okukhona kuso ukhomishana we-SA Revenue Services (Sars), uMnyango wezeziMali  nowezokuBusa ngokuBambisana neziNdaba zoMdabu.Umngcwabo kaGordhan ubuhanjelwe abaholi abahlukene okubalwa kubo ongqongqoshe abaphethe manje  nababengongqongqoshe.Izikhulumi ebezishiyelana inkundla emngcwabeni wakhe zimchaze njengomholi obeqotho.UNobhala Jikelele we-ANC, uMnuz Fikile Mbalula, uthe ingcabha isele kubona ukuba baqhubeke nokulwa nenkohlakalo njengoba uGordhan engasekho.USihlalo we-SACP, uMnuz Blade Nzimande, uthe akazi ukuthi uGordhan uthukelwani ngoba watakula amabhizinisi kahulumeni amaningi awafica eseguqe ngamadolo ngesikhathi eqokelwa kwesikangqongqohse woMnyango wamaBhizinisi kaHulumeni.Owayeyinhloko yamajaji, iJaji uRaymond Zondo, uthe uGordhan uzondelwa ukuthi akazange avume ukuthi kwenzeke inkohlakalo phambi kwakhe."
    },
    {
        "content": "SELULWE ngamasonto amabili isikhathi sokufakwa kwezicelo zoxhaso lokulekelelwa ngemali kwabalimi uMnyango wezoLimo KwaZulu-Natal.Lokhu kuvezwe uMphathiwa walo mnyango, uNkk Thembeni KaMadlopha-Mthethwa.Phambilini, umnyango wawuthe ukufakwa kwezicelo kuzovalwa namuhla, kodwa muva nje usuveze ukuthi sekuzovalwa ngo-Okthoba 15 ngo-4 ntambama.Amabhizinisi avumekele ukuthi afake izicelo ilawo asebenza kulesi sifundazwe, abhalise ngokusemthethweni ukuthi enza izinto ezithinta ezolimo.Lolu xhaso olonyakazimali ka-2025/2026.UNkk KaMadlopha-Mthethwa uthe ngalolu xhaso, umnyango wakhe uhlose ukuvula amathuba kwezolimo.“Lokhu kuzosilekelela ekutheni siqinisekise ukuthi nathi siyisifundazwe siyayiklama eyethu indima ekutheni elakuleli lihlale linokudla okwenele,” kusho uNkk KaMadlopha-Mthethwa.Uthe akuzogcina nje ngalokhu kuphela kodwa kuzolekelela nasekudalekeni kwamathuba omsebenzi kuphinde kukhulise nomnotho njengoba behlela ukulekelela lawo mabhizinisi akhombisa intshisekelo yokwenza umehluko emnothweni.Uthe amabhizinisi afisa ukuhlomula kuzofanele ukuthi aqinisekise ukuthi ayayilandela yonke imigomo nemibandela ebekwe kwifomu yokungenela.“Uxhaso lwehlukene kabili. Kukhona oluzofinyelela ku-R300 000 lwama-subsistence producers (abazikhiqizelayo). Bese kuba olungafinyelela ku-R2 million lwama-smallholder and commercial producers (abakhiqizela izitolo),” usho kanje.Uthe amafomu okungenela ayatholakala emahhovisi ezolimo komasipala abehlukene, wathi abuye atholakale nakwi-website yomnyango.Wathi labo abazofaka izicelo bavumelekile ukuyobuza ukuthi bawagcwalisa kanjani ngendlela efanele amafomu.Uthe kubalulekile ukuthi abafaka izicelo baqinisekise ukuthi wonke amaphepha afunekayo ezicelweni zabo, bayawafaka ukuze bangakhishelwa ngaphandle ngenxa yokungenzi okufanele.Uxwayise ngokuthi ngaphambi kokuthi lwedluliselwe lolu xhaso kulabo abazophuma phambili ezicelweni zabo, kuyohanjelwa izindawo zabo, lapho abenza khona amabhizinisi abo ezolimo ngenhloso yokuzohlola ukuthi abakushilo ngesikhathi befaka izicelo kuyiqiniso."
    },
    {
        "content": "OWAYENGUMENGAMELI uMnuz Jacob Zuma, uhoxe ngemizuzu yokugcina emcimbini weMK,  maqede waveza ukuthi uzwe kuthiwa bese kushiswe izinkukhu ezimnyama lapho ebekhona.Nakuba uZuma eqale wakhala ngokuthi ubanjwe isimo esivele emndenini ukuthi angayi emcimbini obuseGamalakhe, ukuvezile ukuthi uzwile ukuthi kunemigilingwane eyenziwe lapho obekufanele abe khona.UZuma uthe ujike endleleni ebheke kulo mcimbi obusesikhungweni Ugu Sports and Leisure Centre ngoMgqibelo. Lokhu ukusho enkulumweni eqoshiwe ethunyelelwe abezindaba.Yize amalungu eMK ebephume ngezinkani kulo mcimbi, uZuma akazange alubhade.UZuma akafunanga ukudalula imininingwane ephelele ngokuhoxa kwakhe emcimbini, kepha ukuvezile ukuthi uzwile ukuthi kunemigilingwane egilwe endaweni obekubanjwe kuyo umcimbi.“Ngelinye ilanga ngiyoxoxa ukuthi yini le ebangela ukuthi kube khona isigigaba sokuthi ngize ngingezi.“Ngizwile okuningana ukuthi lapho ebengizokuba khona bese kushiswe ngisho izinkukhu ezimnyama, kwenziwa konke. Lokhu siyobuye sikuxoxe ngelinye ilanga. “Yebo kubuhlungu ukuthi angikwazanga ukuba nani lapho, kodwa bakhona abafowethu lapho. Ngiyathemba ukuthi umcimbi wenu uhambe kahle,” kusho uZuma.Udalule ukuthi ubezimisele ukutshela abantu abebehambele umcimbi wangoMgqibelo ukuthi i-MK izoyiqeda inhlupheko uma benqoba ukhetho ngokuthi yakhe izimboni.“Lokhu kuzoqeda ukuthi kube nabantu abangayitholi imisebenzi. uma sekuphethe thina ngoba ayikho ingane engezokufunda.“Uhulumeni kuzofuneka awuthwale umthwalo wokuthi yonke ingane ezalelwe lapha, noma ngabe iyintandane, noma kuyahlushekwa lapho izalwa khona, ingancishwa imfundo ngenxa yokuthi ayinabo abazali noma kuyahlushekwa lapho izalwa khona,\" kugcizelela uMsholozi.UZuma uthe bafuna ukukhuphula isibonelelo sezaguga qahubeka wathi: “Embonweni wethu esisawuxoxa, esithemba ukuthi nizowuvuma, sifuna ukuthi ugogo ngayedwa athole imali elinganiselwa kuR5 000 ukuze akwazi ukuphila kahle, ondle isizukulwane sakhe sonke.”Uthe bafuna ukuthi izwe liphathwe amakhosi kanti masekusondele ukhetho bazokuya nawo.“Siyokube sesiyokusho okokugcina ukuthi ayihlome. Ayihlomeli impi, kodwa ihlomela ukhetho. Isikhali sethu esinaso manje ukhetho,” esho.Uphinde wasebenzisa inkulumo yakhe ukuxwayisa abaholi beqembu abenza okuthandwa yibo.Selokhu kwasungulwa i-MK, baningi abaholi asebedliwe yizembe. Mumva le nhlangano ikhombe indlela obeyididiyela KwaZulu-Natal uMnuz Nhlanhla Ngidi.UZuma uthe bazovuna abakutshalile abazophambana nomthetho.“Abafuna ukuganga eqenjini abakuyeke lokho, abazi ukuthi siyobaphupha ngisho ebusuku silele,” kuxwayisa uMsholozi."
    },
    {
        "content": "UNDUNANKULU waKwaZulu-Natal, uNkk Nomusa Dube-Ncube, uthe isivumelwano ebebenaso noqweqwe lwenyosi yeSilo edilizwe isigubhukane, uMnuz Buzetsheni Mdletshe, besiphambene nomthetho.UNkk Dube-Ncube uthe banqume ukunqamula inkontileka ebebenayo nenkampani kaMdletshe, iMavukefile, emva kokuthi umcwaningi mabhuku omkhulu ekhonondile ngayo.Ukusho lokhu ngesikhathi ekhuluma nabezindaba ngesikhathi enemibuzo yokulwisana nobugebengu, eNchanga, ngoLwesithathu.UMdletshe waziswe ngeledlule ukuthi inkontileka yakhe izonqanyulwa ekupheleni kwenyanga.Encwadini ebhekiswe kuMdletshe, uhulumeni ukhale ngezimali.UMdletshe waqala ukuba yinyosi ngesikhathi kubusa iSilo uGoodwill Zwelithini kaBhekuzulu, ngo-1977.Ngo-2020 wathatha umhlalaphansi, kepha wabuye wabuya eseyitoho, esebenzisa inkampani yakhe iMavukefile.UMdletshe uyinyosi, aphinde abe umeluleki wezamasiko weSilo uMisuzulu kaZwelithini.UNkk Dube-Ncube uthe uMdletshe usazoqhubeka nokuhasha iSilo uma edingeka, kodwa wathi ngeke esayenza eminye imisebenzi abeyenza.\"Ngesikhathi kubusa iSilo esabuzayo, uMdletshe wayenza izinto ezahlukene. Kwesinye isikhathi wayeba umeluleki wezamasiko, kwesinye asebenze ukuphelezela abaya emadlinzeni amakhosi, kokunye asebenze njengosomlando.“Umcwaningi mabhuku wathi kuphambene nomthetho ukuthi kube khona umuntu ozoba nezinkontileka ezahlukene nohulumeni ekubeni esathatha umhlalaphansi kuhulumeni. Manje uMdletshe usezobizwa uma edingeka ukuthi ayohasha iSilo.”UNkk Dube-Ncube uthe uMdletshe usezobambisana nezinye izinyosi eziqashwe uhulumeni.“Akusikhona ukuthi uMdletshe akasezukusebenza. Usazoqhubeka asebenzisane nezinye izinyosi eziqashwe uhulumeni. Uma sizokhuluma iqiniso, vele uhlelo olwalukhona olokuthi uMdletshe acije ezinye izinyosi ngoba yena usathatha umhlalaphansi.”Udaba lokunqanyulwa kwenkontileka kaMdletshe lususe umsindo, iSilo sakhipha isitatimende, lapho besikhala ngokwedelelwa wuhulumeni wesifundazwe.Esitatimendeni esikhishwe uNdunankulu kaZulu, uMfu Thulasizwe Buthelezi, iSilo sikufanise nokufakwa kukaZulu umunwe esweni ukudelelwa kwaso wuhulumeni waKwaZulu-Natal.Kepha uNkk Dube-Ncube ukhale ngokugxambukela kukaButhelezi ezindabeni ezithinta ukuphathwa kukahulumeni.“Bazokhumbula abezindaba ukuthi saba nobudlelwano obuhle nondunankulu weSilo owakhothama, iNkosi yakwaButhelezi (Mangosuthu). Wayewazi umsebenzi kahulumeni ukuthi uhamba ugcinephi, futhi wayewazi umsebenzi kaNdunankulu kaZulu ukuthi uhamba ugcinephi.“Lo msebenzi wokwengamela umnyango weSilo ngokukahulumeni, uphethwe yihhovisi likaNdunankulu waKwaZulu-Natal. Akufanele kube nezitatimende eziqhamuka kuNdunankulu kaZulu ezigxambukela emsebenzini kahulumeni. Uma uNdunankulu kaZulu kunezinto angaziqondi kahle, kufanele afonele uNdunankulu waKwaZulu-Natal.”"
    },
    {
        "content": "UYAYIVUMA induku yoMkhonto weSizwe (MK) uNobhala we-ANC KwaZulu-Natal, othe balithathe kancane leli qembu bebona ukuthi alinabo abaholi nemigomo elakhelwe phezu kwayo.UMnuz Bheki Mtolo ukusho lokhu engxoxweni abenayo neziko lezindaba i-eNCA ngoMgqibelo emini.Ubalule nokuthi abantu bebengenelisekile ngokulethelwa izidingongqangi emiphakathini ikakhulukazi eThekwini lapho abantu bekhala ngesomiso samanzi, imigwaqo nokunye.UMtolo uthe kuyilandele izinkumbi zabalandeli iMK ukukhankasa ifolosa ngowayengumengameli wezwe ne-ANC,, uJacob Zuma.“Yizinto eziphathelene nokulethwa kwezidingo emphakathini okwenze abantu baya eqenjini elisha okuyiMK. Basebenzise umakadebona we-ANC ukuze balande abavoti,” kusho uMtolo.Ukhale nangokuthi kukhona amalungu e-ANC emagatsheni asebenze engaphakathi kulenhlangano esiza iMK ukuze inqobe ukhetho, wabalula izigameko ezimbili sakuMasipala iRay Nkonyeni naseMhlathuze.UMtolo uthe yinto esazolandelelwa ngaphakathi enhlanganweni yabo.Imibiko engakaqinisekiwa ikhomishini yokhetho i-IEC, ikhomba ukuthi alikho iqembu elinqobe ukhetho elizokwazi ukubusa iKZN lodwa.Nakuba kunjalo iMK iwole amavoti abalelwa ku-45%, yalandela i-IFP ngawu-18%, i-ANC yalala isithathu ngawu-17%.Ebuzwa uMtolo ukuthi bazosebenzisana neMK ukwakha uhulumeni wobumbano, uthe i-ANC izosebenzisna neqembu elikhathalele abantu besifundazwe.Ngakolunye uhlangothi iMK ibekele i-ANC umbandela othi kumele isuse umholi wayo, uMengameli Cyril Ramaphosa uma ifuna basebenzisane.“Kumele kube uhulumeni onozinzo ozokwazi ukuhlala isikhathi esiyiminyaka emihlanu. Abantu esizokwakha nabo uhulumeni kumele kube ngabathenjwa nangabatshali zimali. Abantu abazobhekana ngqo nabatapayo, abenza ubugebengu nodlame nabavala imigwaqo,” kusho uMtolo."
    },
    {
        "content": "IZANGOMA zezulu zikhiphe isexwayiso ngemvula enamandla ehambisa nokuduma ezindaweni ezahlukene KwaZulu-Natal, enyakatho ye-Eastern Cape, engxenyeni yempumalanga yeNorthern Cape, eFree State nasezingxenyeni zaseNorth West."
    },
    {
        "content": "Uma wena noma othile omaziyo uphila ne-HIV futhi uthatha ama-ARV nsuku zonke, ungazuza Akubonakali = Akudluliseki (U=U). Lokhu kusho ukuthi izinga le-HIV emzimbeni wakho lizoba iphansi kangangokuthi ngeke ibe yingozi kuwe futhi ngeke ukwazi ukuyidlulisela kwabanye. Njenganoma yisiphi esinye isifo esingalapheki, ngisho noma kutholakala ukuthi une-HIV, ungaphila isikhathi eside, impilo enempilo ngokuthatha imithi yakho nsuku zonke, njengoba kuyaliwe. Ngokuthatha ama-ARV akho nsuku zonkekanye nokuzuza ukucindezelwa komthamo wegciwane egazini (Akubonakali), ungakwazi:- Phila impilo ende nenempilo- Yiba nomzimba onamandla wokulwa nokugula- Bheka futhi uzizwe umnandi- Vakashela umtholampilo izikhathi ezimbalwa lapho uzinzile ekwelashweni- Qoqa imithi yakho ezindaweni ezikahle zokuthatha ngaphandle kokuya emtholampilo- Ungadluliseli i-HIV kwabanyeUmsebenzi wezempilo uzokunikeza ukuhlolwa kwenani legciwane egazini ukuze athole ukuthi ngabe uyi-U=U. Uma ufinyelela ku-U=U, kufanele uqhubeke uthatha ama-ARV akho nsuku zonke ukuze uhlale Ungabonakali = Ayidluliseleki.Ngenxa yokuthi usenayo i-HIV+, kufanele uqhubeke nokusebenzisa ikhondomu ukuvimbela ezinye izifo ezithathelwana ngocansi kanyeukukhulelwa okungahleliwe. Kungenzeka ukuthi ulahlekelwe yi-U=U uma uyeka ukuphuza ama-ARV akho noma ungawaphuzinjengoba kushiwo.I-U=U ayikona nje ukucindezela igciwane; kumayelana nokujabulela impilo kakhulu nokukhathazeka kancane ngakhoI-HIV ikubambezele. Ngokwelashwa nokunakekelwa okufanele, abantu abaphila ne-HIV bangahola begcweleiphila ngesikhathi inikela ekuqedeni ukusabalala kwe-HIV.Ukuze uthole olunye ulwazi: https://www.uequalsu.co.zaFacebook: https://www.facebook.com/UequalsUzaInstagram: https://www.instagram.com/uequalsu_zaYouTube: http://www.youtube.com/@UequalsU_za"
    },
    {
        "content": "SICHITHIWE isicelo sesiboshwa uThabo Bester sokugunyazwa ukusebenzisa i-laptop sisejele.Lesi siboshwa esidonsa udilikajele ngamacala okudlwengula nokubulala, njengamanje sibhekene necala lokweqa ejele ngonyaka odlule.UBester unikele enkantolo ngoLwesibili, efaka lesi sicelo ngenhloso yokuzilungiselela ukuqulwa kwecala lokweqa kwakhe ejele ngoFebhruwari, wangonyaka ozayo.Le nsizwa iqome ukuzimela yona enkantolo, inxuse ijaji ukuba livume ukuthi ithole i-laptop, yaze yabeka nokuthi igadwe ngeso lokhozi ejele, ngakhoke akukho okubi nokungale komthetho engakwenza uma ithola lokhu kuphela izolandela yonke imigomo ebekelwe yona.“Angitholi ngisho iphephandaba, anginawo umsakazo, anginalo iwashi, angazi nokuthi isikhathi sini, yindlela engiphile ngayo ezinyangeni eziwu-16 ezedlule” kusho uThabo Bester ezikhalela ejajini.Uqome ukuzimela enkantolo uThabo Bester ngesicelo sokugunyazwa ukusebenzisa i-laptop ejele ukulungiselela ukuqulwa kwecala lakhe @IsolezweNews pic.twitter.com/Qw424CdcfpUzwakale ekhushukelwa wushukela uBester ngesikhathi ijaji limtshela ukuthi akanalo ilungelo lokuba ne-laptop.“Awunalo ilungelo ngokoMthethosisekelo lokuba ne-laptop ne-mordem,” kusho ijaji.UBester uphendule ijaji ngokuthi liyenzelela.Ubonise ukuzethemba uBester echaza udaba lwakhe ebala namazwe ahlukahlukene okuthiwa ama-laptop ayasetshenziswa emajele... yize kunjalo, inkantolo ithe cha hhay namhlanje, hhay lapha. Phola vuthondaba @IsolezweNews pic.twitter.com/sMsKmypWq6Inkantolo isikhahlelile isicelo sakhe ngokuthi akukho semthethweni ukuba athole lezi zinto azifunayo."
    },
    {
        "content": "BUNKANISE KwaZulu-Natal ubuholi be-EFF bukazwelonke ngale mpelasonto ukuzozizwela kumagatsha izizathu ezenze leli qembu lehlelwa ukwesekwa okhethweni lukazwelonke obelungoMeyi nonyaka.Leli qembu ligasele kulesi sifundazwe liholwa ngumengameli walo uMnuz Julius Malema.Lisanda kugqemeka udume lwengozi ngokushiywa ngomunye wabasunguli balo, uMnuz Floyd Shivambu, obeyiphini likamengameli onikwe isikhundla sikaMgqugquzeli kaZwelonke eqenjini Umkhonto weSizwe, eliholwa nguMnuz Jacob Zuma.UNobhala Jikelele we-EFF, uMnuz Marshall Dlamini, ekhuluma nezintatheli eMhlanga, uthe kutheleke sonke isigungu saleli qembu ukuzozithola ngokwenze leli qembu lishayeke kangaka okhethweni.Leli qembu lisele nezihlalo ezimbili kuphela esiShayamthetho sesifundazwe zisuka kweziyishiyagalombili. UDlamini uthe uthuliwe umbiko ngokwenzeka okhethweni lwangoMeyi.“Silahlekelwe amavoti acela ku-300 000 okhethweni lwangoMeyi. Silahlekelwe izihlalo eziyisithupha esiShayamthetho yingakho sizolalela amagatsha ukuthi kwenzakaleni. Sifuna ukuthola umkhombandlela ngokuthi ikuphi okumele sikwenze,” kusho uDlamini.Uthe bazohambela izindawo ezehlukene ukuthola izinselelo ezibekhona.“Sifuna ukuzwa kubantu okuyibo abebehambele imiphakathi ukuzwa izikhalazo zabo. Kusishayile ukwehlelwa ukwesekwa kwe-EFF kulesi sifundazwe,” kusho uDlamini.Uthe abazile kulesi sifundazwe ngomqondo wokuthi bayazi ukuthi yini eyenze leli qembu langesekwa.UMalema ekhuluma eGoli, ngoMsombuluko ebusuku, ukuvezile ukuthi ngeke basilaxaze lesi sifundazwe kodwa bazoza ukuzozizwela ukuthi kwenzakaleni.Wakuveza phambilini ukuthi iqembu i-MK lifike njengesikhonyane esibhubhise kwasani okhethweni.Wabalula ukuthi akekho owayazi ukuthi leli qembu lingagadla emaqenjini amaningi kangaka lehlise ukwesekwa kwalo.I-ANC ayisalanga ngaphandle ekwehlelweni wukwesekwa kulandela ukufika kwe-MK.UDlamini uthe ngeke bayikhulume eyokuhamba kukaShivambu kule mpelasonto.“UShivambu uhambile eqenjini, ikhasi lakhe silivalile. Akukho okuzokhulunywa ngaye ngoba usengumlando kwi-EFF,” kusho uDlamini.Uveze ukuthi alikho elinye ilungu elisasulile kulandela ukuhamba kukaShivambu.Kusasa uMalema kulindeleke ukuthi akhulume emngcwabeni kamama womholi kasihlalo waleli qembu esifundazweni, uMnuz Mongezi Twala, Osizweni, eNewcastle. "
    },
    {
        "content": "BUSINDELE ukugaleleka kweMK, ecoboshise amaqembu amaningi okhethweni kubalwa nokwehlisa ukwesekwa kwe-ANC KwaZulu-Natal, ubuholi be-EFF esifundazweni obebuzohlakazwa. UKhomanda we-EFF uJulius Malema uthe uyabuthethelela ubuholi baseKZN ngoba akekho owayazi ukuthi iMK izogila izimanga ezingaka okhethweni lukazwelonke nolwezifundazwe obelungoMeyi. I-EFF esifundazweni yehlelwe izihlalo esiShayamthetho yasala nezimbili kuphela kanti ukwesekwa kwayo kwehlile ngenxa yokufika kweMK. Ekhuluma nabalandeli be-EFF ngesikhathi igubha iminyaka engu-11 enkundleni yemidlalo i-AR Abass, eKimberley ngempelasonto, uMalema uthe ubuholi bukasihlalo uMnuz Mongezi Twala, ngeke abuhlakaze.“Alwile amaqabane aseKZN. Awazange abone ukuthi iMK izogaleleka ngale ndlela okhethweni. Bekungelula ukuthi bahlule iMK. Akukho okuzokwenzeka kubona. Bezincane izinsiza zokukhankankasa, basangabaholi baseKZN,” kusho uMalema.Uthe bahluleke bezamile laba baholi wathi kodwa abaholi baseNorth West naseLimpopo, kumele baphendule ngokubhacaza okhethweni.“EBojanala eNorth West silahlekelwe amavoti angu-25 000. Ayikho incazelo yokuthi lokhu kwenzeke kanjani. Sidinga ubuholi obusha kulezi zindawo. Ngeke siyeke abantu abavilaphayo,” kusho uMalema.Uthe kumele bajeze labo ababhacazile okhethweni.“Abantu kumele badle ngoba besebenzile. Abangasebenzanga sizobadedela bayophumula.” EKZN i-IFP, DA, ANC neNFP bakhe uhulumeni wobumbano.I-EFF neMK yiwona maqembu aphikisayo njengoba esebenzisana. Kuzwelonke iMK iyiqembu eliphikisayo ePhalamende. Leli qembu aliyona ingxenye yohulumeni wobumbano kanjalo ne-EFF. UMalema uhlale eyincoma iMK ngokucoboshisa i-ANC ephumile emandleni.I-ANC kuzwelonke ayikwazanga ukuthola amvoti enele ukuthi ibuse ngayodwana kuhulumeni njengoba bekwenzeka phambilini."
    },
    {
        "content": "ISOUTH African Health Products Regulatory Authority (Sahpra) isihoxise umuthi wesifuba wezingane, iBenylin Paediatric Syrup, emuva kokuthola ukuthi inobuthi obuyingozi.Esitatimendeni sabezindaba, iSahpra ithe ithole umbiko kwiNigerian National Agency for Food and Drug Administration and Control (Nafdac), owaveza ukuthi iBenylin Paediatric Syrup inezinga eliphezulu le-diethylene glycol. ISahpra ithe idiethylene glycol ingadala izinhlungu esinyeni, ukuphalaza, ukukhishwa yisisu, ingenza oyiphuzile angakwazi ukuchama, aphathwe yikhanda, angathathi kahle engqondweni, konakale izinso noma ashone.Kuthiwa idiethylene glycol isetshenziswa emikhiqizweni ehlukene okubalwa i-antifreeze, brake fluid, kugwayi nakodayi.ISahpra ithe ithinte iKenvue (ebiayiwa ngeJohnson and Johnson) emuba kokuthola umbiko waseNigeria, ukuthola ukuthi kwenzekani kwase kuvunyelwana ukuthi imithi ethintekayo mayibuyiswe.Imithi yakwaBenylin ebuyiswayo ibonakala nge-batch number ewu-329304 newu 329303.ISahpra ithe le mithi itholakala kakhulu eNingizimu Afrika, Swatini, Rwanda, Kenya, Tanzania naseNigeria.IBenylin Paediatric iwumuthi wezingane onombala obomvu onukisa okwe-rasberry, usiza uma ingane inomkhuhlane, icinene noma nokunye nje okuphathelene nesifuba.ISahpra icele abantu ukuthi bangathuki ngoba lolu daba lusetshenzwa ngamandla futhi abakhiqiza le mithi banemvume yokwenza lo msebenzi.Ithe imithi ethintekayo yilena enama-batch namba abhalwe ngenhla ngakho kubalulekile ukuthi umphakathi uwabhekisise kahle, ungathuki.Icele izikhungo zempilo nodokotela ukuthi bayibuyisele emuva imithi ethintekayo.Ukubuyiselwa kwalo muthi kufakwe njengo-class 1, okuyisigaba esisetshenziswa yiSahpra uma ikhathazekile ngomuthi osemakethe ongaba yingozi kubantu.ISahpra icele abaphuze le mithi base beba nezinkinga ukuthi baphuthume kodokotela nasezikhungweni zempilo. Kuthiwa kufanele babike ngokusebenzisa i-Med Safety App noma bathumele i-email ku- [email protected]."
    },
    {
        "content": "INHLANGANO ebhekelele abathengi, iNational Consumer Commission (NCC) icela abantu ukuthi babuyisele ezitolo ishampoo yeDark and Lovely etholakala kuma-relaxer akhona ahlukene.Le shampoo ewu-50ml itholakala kwiDark and Lovely Moisture Plus Kit eyi-regular neyi-super nakwiDark and Lovely Anti Breakage Kit.INCC ithe abantu abathenge le shampoo kufanele bayibuyisele ezitolo ukuze bathole imali yabo abathenge ngayo.IPhini likaKhomishana weNCC uNksz Thezi Mabuza uthe inkampani ekhiqiza iDark and Lovely, iLoreal ibatshele ukuthi ithole igciwane kule shampoo ngesikhathi iyihlola ngakho kufanele ibuyiselwe emuva.“Siyakuqonda ukuthi le shampoo isetshenziswa kanye kodwa siyacela ukuthi abantu baseNingizimu Afrika abayithengile imikhiqizo enayo bayibuyisele emuva. Abakhiqizi bale shampoo bathe ukusebenziswa kwayo kungaholela ekutheni ogeze izinwele zakhe ngayo abe nenkinga yesikhumba ekhanda ikakhulukazi labo abanezifo ezihlazela amasosha omzimba,” kusho uNksz Mabuza.Uthe le shampoo yayikhiqizwe ngo-Ephreli wonyaka odlule, idayiswa eZambia, Zimbabwe, Namibia, Kenya, Ghana, Botswana, Eswatini, Lesotho, Morocco, Nigeria nakuleli.Uphethe ngokuthi umthetho ovikela abathengi iConsumer Protection Act, uphoqa abakhiqiza ukuthi baqinisekise ukuthi imikhiqizo yabo iphephile.Ucele izinkampani ukuthi zinisekise ukuthi abathengi baphephile ngaso sonke isikhathi futhi uzoluqapha ngeso lokhozi uhlelo lokubuyiselwa kwama shampoo ezitolo."
    },
    {
        "content": "INKAMPANI ekhiqiza ukudla, i-Univeler, ibadonse ngendlebe abantu baseNingizimu Afrika yathi  ababuyisele ezitolo iKnorr Brown Onion Gravy njengoba ithole ukuthi ine-Knorr Professional Brown Sauce Base.Lokhu kusho ukuthi leli sobho linezithako ezingabhaliwe phansi okubalwa kuzo ubisi lwenkomo (cows milk) ne-soy.Amasobho abuyiselwa ezitolo yilawo abhalwe Knorr Brown Onion Gravy abhalwe BB 11 DEC 2025 KM 4163 E14A noma BB 12 DEC 2025 KM 4164 E14A.Abantu bacelwe ukuthi bangalidli leli sobho, okungcono balilahle noma balibuyisele esitolo abathenge kuso ukuze babuyiselwe imali yabo.Esitatimendeni abe-Unilever bathe labo abangazwani nobisi lwenkomo noma i-soy bangaba nokuthikamezeka kwezempilo kanti kuyacelwa ukuthi bavakashele udokotela noma baye emtholampilo.Uma bebe nezinkinga kufanele bathinte i-Unilever SA ngokushayela iConsumer Careline ku-0860 331 441 noma bathumele uWhatsApp kwi-Consumer Engagement Centre ku +27 67 429 7040.“Siyinkampani ekholwa wukuthi ukudla kufanele kunambitheke, kube nempilo futhi kube mnandi emakhasimendeni ethu. Ngesikhathi sithola ukuthi kunezithako ezingabhaliwe phansi kulo mkhiqizo, sinqume ukushesha sisilungise isimo. Sizibophezele ukuthi izinga lomkhiqizo lihlale liphezulu ukuze amakhasimende ethu ajabulele ukudla okumnandi, akuthembayo. Siyaxolisa ngokuphazamiseka okuzodalwa yilesi simo, siyabonga ngokusibekezelela nokuseseka,” kusho uNksz Janine Van Rooyen, wakwa-Unilever, oyiNutrition Lead Southern Africa."
    },
    {
        "content": "IZODLIWA yizembe imeya, uNksz Lindile Nhaca, njengoba ubuholi be-ANC KwaZulu-Natal sebuqale izinhlelo zokwenza izinguquko ebuholini obuphezulu bomkhandlu.Isinqumo sokwenza izinguquko ebuholini bomkhandlu sithathwe emhlanganweni wesigungu esiphezulu kwi-ANC KwaZulu-Natal.Unobhala we-ANC KwaZulu-Natal, uMnuz Bheki Mtolo, uthe izinguquko zizothinta ubuholi obuphezulu bomkhandlu obaziwa nge-troika. I-troika kuba imeya, iphini lemeya nosomlomo.Usomlomo womkhandlu uNkk Dolly Govender, kanti iphini lemeya lona alikaze likhethwe kusukela kwashona uMnuz Thulani “Mbazo” Ntuli, ngonyaka owedlule.Imihlangano yokuzama ukukhetha ozongena esikhundleni sephini lemeya yabhuntsha ngenxa yokungavumelani kwamakhansela e-ANC.Isigungu esiphezulu kwi-ANC KwaZulu-Natal sithatha lesi sinqumo nje uNksz Nhaca ubevele esehleli ngesinqe esisodwa.Ngenyanga eyedlule kwaputshuka inkulumo kaMtolo, lapho ayethi khona kufanele uNksz Nhaca asuswe esikhundleni bese kufakwa elinye ikhansela le-ANC, uMnuz Njabulo Cele.Izolo uMtolo akazange afune ukudalula amagama abazokhishwa nabazongena ezikhundleni.UMtolo uthe bakhethe ukwenza izinguquko ngoba befuna ukubuyisa uzinzo kulo mkhandlu.“Kubalulekile kakhulu ukuthi njengoba sibheke okhethweni lohulumeni basekhaya lwango-2026, siqinisekise ukuthi kunozinzo kuyo yonke imikhandlu ephethwe i-ANC. Sizokwenza isiqiniseko sokuthi sibuyisa isithunzi se-ANC, siphinde sihambise izidingo.”UMtolo uthe bazophinde benze izinguquko nasemakomitini omkhandlu.“Uhlelo lokwenza izinguquko kuMasipala waKwaDukuza sizolwenza ngokuvumelana nehhovisi likanobhala jikelele (uMnuz Fikile Mbalula). Uma sesivumelene nehhovisi likanobhala jikelele, sizobe sesiqhubeka nezinguquko ngokubambisana nobuholi be-ANC esifundeni iGeneral Gizenga Mpanza. Ubuholi besifunda buzokwenza isiqiniseko sokuthi akubi khona zihibe ngesikhathi kwenziwa izinguquko.”UMtolo uveze ukuthi i-ANC izophuma umkhankaso wokufuna amaqembu ezobambisana nawo komasipala baKwaZulu-Natal okungekho qembu elaphumelela ngamalengiso.I-ANC ibikade ibambisene ne-EFF komasipala abaningi baKwaZulu-Natal.Umshado we-ANC ne-EFF usuchithekile komasipala baKwaZulu-Natal abaningi, futhi i-ANC isinabangani abasha KwaZulu-Natal, i-IFP, DA, neNFP, ababusa nabo ngokubambisana isifundazwe.UMtolo uthe bazimisele ngokubambisana namanye amaqembu komasipala ukuze kuzokuba nozinzo.Loku bambisana kwabo sekuqalile ukubonakala kuMasipala waseThekwini, lapho ikhansela le-IFP, uMnuz Mdu Nkosi, eqokelwe kwesikasihlalo wekomiti elibhekelele amanzi nogesi.I-ANC isaxoxa neDA kulo mkhandlu, uma izingxoxo ziphumelela, iDA izothola ikomiti elibhekelele ukuhlaliswa kwabantu.UMtolo uthe kuphelile obekubahlanganise ne-EFF.“Kunzima ukusebenza nala bantu ngoba balala bephenduka. Ngeke ubathembe, bafana nesimo sezulu.”"
    },
    {
        "content": "IKAPAKELE nasePhalamende eyokusebenzisana kwamaqembu ahlukene kuhulumeni wobumbano njengoba osihlalo bamakomiti bepikwe kulawa maqembu futhi bakhethwa ngaphandle kokuphikiswa. Abanye ababengamaphini ongqongqoshe, bakhethelwe ekubeni osihlalo bamakomiti ePhalamende.Ukwehla kokwesekwa kwe-ANC okhethweni obelungoMeyi nonyaka, kwenze abanye abaholi bangakhethelwa ezikhundleni zongqongqoshe namaphini oNgqongqoshe ngenxa yokuthi uMengameli Cyril Ramaphosa, bekumele apike abaholi bamanye amaqembu kwiKhabhinethi yakhe.Umholi weRise Mzansi, uMnuz Songezo Zibi, ukhethwe ngo-elethu esikhundleni sikasihlalo wekomiti elibhekele ukusebenza kwemali yomphakathi iScopa.Leli komiti yilona elihlola kabanzi ukusebenza kwemali kahulumeni eminyangweni ehlukene.UZibi oke waba ngumhleli wephephandaba, wesekwe yi-ANC kanjalo ne-DA kwesikasihlalo weScopa.Iqembu lakhe liveze ukuthi iScopa isinomholi omusha.“Uzosebenzisana nabantu bakuleli ukuqinisekisa ukuthi imali yomphakathi isetshenziswa ngendlela. Uzovikela imali yomphakathi ngaphandle kokwesaba nokwenzelela,” kusho iRise Mzansi.UDkt Sibogiseni Dhlomo obeyiphini likangqongqoshe wezeMpilo ukhethelwe kwesokuba ngusihlalo wekomiti lezeMpilo ePhalamende.Owayeyinhloko yezokuxhumana kwi-ANC, uNksz Khusela Diko, uqokelwe kwesikasihlalo ekomitini lezokuXhumana nobuChwepheshe.Owayengungqongqoshe wezokuThutha, uMnuz Joseph Maswanganyi, uqokelwe kwesikasihlalo wekomiti lezeziMali.Abaholi okubalwa uMnuz Supra Obakeng Mahumapelo, uqokelwe kwesikasihlalo wekomiti lezobuDlelwano bamaZwe oMhlaba nokuBambisana.Umholi weBosa, uMnuz Mmusi Maimane, uqokelwe kwesikasihlalo weStanding Committee on Appropriations.Oke waba yimeya yaseKurhuleni, uMnuz Mzwandile Masina, uqokelwe kwesikasihlalo wekomiti lezoHwebo, iziMboni nokuNcintisana.Owayengumxhumanisi wethimba lesikhashana le-ANC Youth League, uNksz Joy Maimela, uqokelwe kwesikasihlalo wekomiti leMfundo eyisiSekelo. Owayengungqongqoshe wezemiDlalo, ubuCiko namaSiko uMnuz Zizi Kodwa, uyilungu lekomiti leMfundo ePhakeme.UKodwa wazihoxela kulesi sikhundla njengoba ebhekene necala lenkohlakalo."
    },
    {
        "content": "UPHIKO lwezokushushisa kuleli iNational Prosecuting Authority (NPA), lumile ekutheni uSomlomo wePhalamende osahlabe ikhefu uNkk Nosiviwe Mapisa-Nqakula, ekugcineni kumele avele njengawo wonke umuntu enkantolo ngoba umthetho awunasikhundla.Ummeli weNPA u-Advocate Makhosi Gwala, uthe abakwazi ukuthi banganqunyelwa ngumsolwa ngendlela okumele benze ngayo izinto.Uthe uma bengase bavumele ukuthi umuntu ongumsolwa abatshele ukuthi ufuna ukuvela nini enkantolo, kusho ukuthi umthetho uyothathwa njengento engekho.Uveze ibanga abalihambile bezama ukunxenxa uNkk Mapisa-Nqakula ukuthi avele enkantolo ngezinsolo zenkohlakalo.“Saqala ukuxhumana naye ngoMashi 8, simazisa ukuthi sekuphume isinqumo sokuthi ashushiswe.“Asikaze simsabise ngokumbopha, okunalokho samnxusa ukuthi azinikele yena emaphoyiseni ehamba nabameli bakhe. Iyona ndlela elandelwayo le ngokomthetho,” kusho u-Advocate Gwala. Ukusho lokhu izolo ngesikhathi kudingidwa amaphuzu enkantolo enkulu ePitoli ngesicelo esiphuthumayo asifakile esivimba ukuthi aboshwe.UGwala uthe ukushushiswa kukaNkk Mapisa-Nqakula, akuphambene nomthetho.“Asikwazi ukuthi singavumela umsolwa ukuthi asitshele indlela okumele ashushiswe ngayo. Umthetho awazi sikhundla, wonke umuntu uyalingana ngaphambi kwawo.” Uveze nokuthi akuphuthumi ukuthi umsolwa angathola idokodo ngaphambi kokubekwa amacala ngokusemthethweni.UGwala uthe imigomo yeNPA ayikwazi ukuthi ingancika esikhundleni somuntu ongumsolwa.UNkk Mapisa-Nqakula usolwa ngokwamukela intshontsho komunye wosonkontileka owayethola amathenda eMnyangweni wezokuVikela ngesikhathi esanguNgqongqoshe wawo.Kuthiwa wamukela imali engukheshi ebalelwa ngaphezu kukaR2 million, izikhawu ezahlukene. Okunye okuthiwa wagwazelwa ngakho i-wigi kanjalo nezinye izinto. Ubhekene namacala angu-12 enkohlakalo efinyelela kuR4 million, okufaka nelokushushumbisa imali. Ummeli kaNkk Mapisa-Nqakula u-Advocate Reg Willis SC, uthe kwakungekho emthethweni ukuseshwa komuzi kaSomlomo ngeledlule ngoba nommeli wakhe wayengekho. Uthe uNkk Mapisa-Nqakula unamalungelo njengawo wonke umuntu wathi kodwa yena uyahlonishwa uma eqhathanisa nabanye abantu. “Sifake amaphepha enkantolo ngoba sifuna ukuvimba ukuboshwa kwakhe, kuze kuphume isinqumo kanjalo nokuthi anikwe idokodo,” kusho uWilllis  .Usole umbuso ngokuputshuza izitatimende zofakazi okwenze uNkk Mapisa-Nqakula waba ngumsolwa.Unxuse ijaji ukuthi uma libachitha esicelweni sabo kodwa libanike isivikelo sokuthi angaboshwa uNkk Mapisa-Nqakula kuze kukhishwe isinqumo.Ijaji Sulet Potterill lisigodlile isinqumo kuleli cala, lizoze lisikhiphe  ngoLwesibili oluzayo. Livumile ukuthi uNkk Mapisa-Nqakula angaboshwa kuze kukhishwe lesi sinqumo. "
    },
    {
        "content": "UMENGAMELI we-ANC Youth League (ANCYL), uMnuz Collen Malatji uthi into eyenza i-ANC ithwale kanzima esifundazweni iKwaZulu-Natal wukuthi abantu bakhona bavota ngokobuhlanga.UMalatji uthe ukuvota kwabantu baKwaZulu-Natal ngokobuhlanga kwenza ukuthi i-ANC yenze kahle kulesifundazwe ngesikhathi isaholwa owayenguMengameli, uJacob Zuma ongowaKwaZulu-Natal.Ukusho lokhu ngesikhathi ekhuluma kwisithangami nabezindaba.Uthe wumkhuba omdala lona wokuvota ngokobuhlanga KwaZulu-Natal.“Lomkhuba wawuvele ukhona nangaphambi kokhetho lwango-1994. Uma ubuka indlela abavota ngayo abantu baKwaZulu-Natal, uzokuqaphela ukuthi kwenyuka ukwesekwa kwe-ANC ngesikhathi iholwa ilona waseNkandla, kwase kuyehla ngesikhathi sekuphethe uMengameli uRamaphosa (Cyril). Lena indlela abantu baKwaZulu-Natal abavota ngayo.”“Ingcabha isele kubaholi ukuba bafundise abantu baKwaZulu-Natal ngepolitiki.“Kufanele batshelwe ukuthi lapha asakhi amaqoqo ezinhlanga ezithile, kodwa sakha izwe. Sifuna izwe elihlanganisa bonke abantu,” kusho uMalatji.Ngonyaka owedlule i-ANC yajuba abaholi bayo abaqavile baKwaZulu-Natal, okukhona kubo uDkt Zweli Mkhize, Dkt Nkosazana Dlamini Zuma, oMnuz Sihle Zikalala, Senzo Mchunu noMike Mabuyakhulu ukuba bazoqinisa umkhankaso wokhetho.UMalatji uthe banethemba lokuthi bazokwazi ukunqoba iKwaZulu-Natal.“Sisanda kujuba izingwevu eziqhamuka KwaZulu-Natal ukuba ziyokhankasa. Umkhankaso wethu uhamba kahle kakhulu, kufanele sisebenze kanzima kule ndawo. “Silahlekelwe inqwaba yomasipala KwaZulu-Natal ngesikhathi kunokhetho lohulumeni basekhaya olwedlule. “Nathi kufanele sizinuke amakhwapha ngokulahlekelwa eminye yalemikhandlu. Abanye abantu esabajuba kulemikhandlu babelele emisebenzini, babengazihambisi izidingo kubantu.“Abantu ngeke baqhubeke nokuvotela abantu abangabasizi ngalutho. I-ANC kufanele ijube abantu abazimisele ngokwenza umsebenzi,” esho.Uthe bazoqhubeka nokulwela abantu abasha kanti ukunqumela kwabo ongqongqoshe abahlukene ugwayi katiki, sekuqalile ukwenza umehluko.Ubalule kakhulu uNgqongqoshe wezabaSebenzi, uMnuz Thulasi Nxesi noweMfundo ePhakeme, uDkt Blade Nzimande.Uthe selokhu banqumela uNxesi ugwayi katiki, umnyango usuqalile ukudala amathuba emisebenzi.Uveze nokuthi kusizile nokuhlangabezana kukaNzimande nezimfuno zabo zokuhlakazwa kwebhodi lesikhwama esixhasa abafundi ngemali ezikhungweni zemfundo ephakeme, iNsfas.Uphethe ngokuthi kuyabajabulisa nokuthi sekuyophela inyanga ugesi ungacishwa."
    },
    {
        "content": "KUZOPHELA ukulinda amalayisensi okushayela umlibe njengoba iNingizimu Afrika isizoba nomshini omusha wokuwashicilela.Lezi zindaba zimenyezelwe wuNgqongqoshe wezokuThutha uNkk Sindisiwe Chikunga kuleli sonto.“Izinhlelo zokuthenga umshini omusha wokushicilela amalayisensi okushayela sezizophothulwa. Silindele ukuthi uma kuphela le nyanga ube usukhona.“Uzoqale uhlolwe ukuthi usebenza kahle yini  lomshini olandwe eFrance,” kuchaza uNkk Chikunga.Uthe bazobe sebeshicilela amalayisensi amasha kule nyanga njengoba bezimisele ukuthi umshini omusha uqale ushicilele amalayisensi awu-100 kwisifundazwe ngasinye.Kuzokhumbuleka ukuthi ukushicilelwa kwamalayisensi bekubambezeleka ngenxa yokuthi umshini wokuwashicilela ubufa njalo.Lo mshini wawuthengwe eGermany ngo-1998, ubuthi uma ufile kume ukushicilelwa kwamalayisensi, kwazise izipele zokuwulungisa bezilandwa eGermany.Ngonyaka odlule uMnyango wezokuThutha wabika ukuthi awu-350 000 amalayisensi alinde ukushicilelwa njengoba umshini ubufa njalo.UMnuz Fikile Mbalula owayenguNgqongqoshe wezokuThutha waveza ukuthi izinsimbi zokuwulungisa azikho kuleli futhi naseGermany abasalusebenzisi lolu hlobo lomshini ukushicilela amalayisensi.Yikhona lokhu okwenza ukuthi uNkk Chikunga anqume ukuthenga umshini omusha wokushicilela amalayisensi.Uveze ukuthi amalayisensi amasha azohluka kakhulu kwamadala njengoba ezokwazi ukusebenza nakwamanye amazwe."
    },
    {
        "content": "UFAKAZI wabamangalelwa ecaleni lokufa kukaSenzo Meyiwa, uthe amaphoyisa aphikisana aze aqembukelana phakathi ngabantu okwakufanele baboshwe kuleli cala.  Ufakazi uWarrant Officer Meshack Makhubo, uveze ukuthi yayimagwala mabili ethimbeni lamaphoyisa isimo sishubile kuphikiswana ngokwakufanele baboshwe.Kushushiswa amadoda amahlanu okusolwa ukuthi yiwona aphuma inqina amkakisa okwenyamazane uMeyiwa amusa kwagoqanyawo.UMbuso umi ngezitatimende okuthiwa zasayinwa abamangalelwa, begonyuluka emaphoyiseni badalula nobasi wabo owabanika itoho lokuqeda ngoMeyiwa. Abamangalelwa bathi bazisayina izitatimende ngoba base bevuthiwe yisibhaxu samaphoyisa.UMakhubu osophikweni loKlebe, uthe baqokwa kuleli cala baba yithimba elikhethekile labaphenyi abane. Uthe ngesikhathi bephenya kwacaca ukuthi bayehlukana ngemibono.Uthe behlukana kwaba khona abahamba nedokodo lokuqala elingu-636/10/2014 bese kuba nethimba ledokodo u375/1/2019 elalikhomba abanye abasolwa abehlukile.“ Mina noColonel Buthelezi sagcina sikhishwa ngoba sasinombono ohlukile, yingakho singatshelwanga ngesikhathi sekuboshwa abasolwa. Idokodo lethu salihambisa kuMshushisi uBaloyi noBrigadier Gininda wahambisa elakhe idokodo,’’ kusho uMakhubo.Uthe kuze kube manje akaze ayithole incwadi emazisa ukuthi wahoxiswa kuleli cala. UMakhubo uthe yena unawo womabili amadokodo ecala.UMshushisi woMbuso u-Advocate George Baloyi, uthe ubufakazi bukaMakhubo abunasidingo kulesi sigaba secala wacela ukuthi buchithwe bunganakwa.Udaba lwamadokodo amabili kuleli cala likaMeyiwa lubangwe kakhulu phambilini futhi abezokushushisa baqinisekisa ukuthi akhona womabili. Abezokushushisa bathi bafuna kulindwe kuqedwe ngecala eliqhubekayo kuzwakale umphumela walo bese kubhekwa leli elinye.Kwake kwavela ukuthi idokodo lesibili likhomba ukuthi kufanele kuboshwe abantu ababesendlini ngesikhathi kubulawa uMeyiwa. Idokodo lesibili liveza ukuthi azikho izigebengu ezangena kodwa uMeyiwa wabulawa wumuntu owayesendlini.Kulindeleke ukuthi icala libuyele enkanatolo namuhla kuqhubeke izethulo zokugoqa ubufakazi bokuthi inkantolo yamukele noma ichithe izitatimende zokuvuma icala okuthiwa zenziwa ummangalelwa wokuqala nowesibili."
    },
    {
        "content": "UPHINDE wahlangabezana nenye ingqinamba yezomthetho loyo owayengumengameli, uMnuz Jacob Zuma, emzamweni wakhe wokuzishushisela mathupha uMengameli Cyril Ramaphosa.INkantolo yokuDluliswa kwamaCala ichithe omunye umzamo kaZuma wokuphonsela inselelo isinqumo seNkantolo eNkulu eGoli, esachitha icala lapho ezishushisela khona uRamaphosa.Ummeli kaZuma, u-Advocate Dali Mpofu, uveze ukuthi iNkantolo yokuDluliswa  kwamaCala iphinde yabachitha.Ukusho lokhu ngesikhathi kuhleli icala eNkantolo eNkulu eGoli.INkantolo eNkulu eGoli yalichitha icala elifakwe uZuma, ikhala ngokuthi isitifiketi esasisetshenziswa uZuma sasinengenalo igama likaRamaphosa.Amajaji ayelalele icala athola ukuthi uZuma wehluleka ukukhokha ngesikhathi imali yesibambiso aphinde anquma ukuthi izinsolo zikaZuma zazingeke ziholele ekutheni uRamaphosa agwetshwe.UZuma wabe esenikela eNkantolo yokuDluliswa kwamaCala, yamchitha, njengoba isiphinde yamchitha futhi.UMpofu utshele inkantolo ukuthi njengoba iNkantolo yokuDluliswa kwamaCala isiphinde yabachitha, sebezonikela eNkantolo yoMthethosisekelo.Ukuqhubeka kwecala ebeliseNkantolo eNkulu eGoli izolo, kuzoncika esinqumweni seNkantolo yoMthethosisekelo.UMpofu ucele ukuthi icala ebelilalelwe izolo lihlehliselwe uFebhuwari 6.“Sekuyinto eyejwayelekile ukuthi sicele ukuthi icala lihlehliswe ngoba sisuke sisalinde izinqumo ezithile. Sinethemba lokuthi kuyothi kushaya uFebhuwari, iNkantolo yoMthethosisekelo, iyokube isisikhiphile isinqumo sayo.”UZuma ushushisa uRamaphosa njengengxenye yecala lapho eyezishushisela khona umshushisi omkhulu ecaleni lakhe lenkohlakalo nokukhwabanisa, u-Advocate Billy Downer nentatheli yeziko lezindaba elibika ngesiNgisi.UZuma usola uRamaphosa ngokungathathi zinyathelo ngesikhathi embikela ngokwephula umthetho kukaDowner abemshushisela izinsolo zokuputshuzela intatheli ulwazi oluyimfihlo ngempilo yakhe.Nalo icala lapho uZuma eshushisa uDowner nentatheli, lachithwa yiNkantolo eNkulu eMgungundlovu.UZuma ubezifikele amathupha enkantolo izolo.Akazange akhulume namalungu e-MK abezomeseka enkantolo.Nangeledlule, uZuma akazange akhulume namalungu e-MK ayezothamela icala lombango wophawu elafakwa i-ANC eNkantolo eNkulu eThekwini.Okhulumela inhlangano kaZuma engenzi nzuzo, iJacob G Zuma Foundation, uMnuz Mzwanele Manyi, uthe uZuma uzimisele ngokushushisa uRamaphosa.Ugxeke isinqumo sikaRamaphosa sokuphonsela inselelo ukushushiswa kwakhe, wathi sibambezela ukuqulwa kwecala. "
    },
    {
        "content": "ZIPHINDE zamtinyela  uMnuz Jabulani Khumalo inkantolo ikhipha isinqumo sokuthi igama lakhe likhishwe ohlwini lwabantu abanelungelo lokusayina izinto eziphathelene naleli qembu ebhange.INkantolo eNkulu yaseNorth Gauteng, ePitoli iyalele i-Standard Bank ukuba imkhiphe njengomuntu osayinayo kwi-akhawunti yasebhange ye-MK Party.UKhumalo ubefuna ukuqhubeka nokusayina izinto zaleli qembu, ethola iminikelo, ngenxa yokuthi wayekhalaza ngokuxoshwa kwakhe yiqembu eliholwa nguMnuz Jacob Zuma.Ngaphezu kwalokho, inkantolo imyalele ukuthi akhokhele izindleko zaleli cala.IMK Party ikhiphe isitatimende iveza ukuthi iyasamukela isinqumo senkantolo. Ithi izoqhubeka nokulwa noKhumalo nalabo abamesekayo abazama ukuphazamisa leli qembu. Lithi kuyacaca ukuthi kukhona abafaka uKhumalo imali ephaketheni njengoba ephilela ukukhokhela izindleko zenkantolo futhi bayayamukela iminikelo ye-ANC efika ngezandla zabathile njengoba beqhubeka nokwakha iqembu.Leli qembu lisho lokhu kuvela ukuthi uKhumalo uneminikelo abeyamukela ebhange laleli qembu.Owayengumphathiwe wezeMfundo KwaZulu-Natal, osengu-Advocate enkantolo eNkulu eMgungundluvu, uAdv Kwazi Mshengu, unikele ezinkundleni zokuxhumana esola uKhumalo ngokungabi nawo umndeni.“Angikholwa ukuthi uJabulani Khumalo unomndeni, ngoba bewuzomhlalisa phansi unxuse ukuba ayeke lento. Ezinye izinto azidingi ukungenelela kosopolitiki kodwa, umndeni,” kubhala yena."
    },
    {
        "content": "SEKUPHINDE kwaqubuka enye impi yamazwi kubaholi bamaqembu akuhulumeni wokubambisana, unobhala jikelele we-ANC, uMnuz Fikile Mbalula, nosihlalo woMkhandlu weDA, uNkk Helen Zille.UMbalula useveze ukuthi uNkk Zille abamncengile ukuthi ahlale kuhulumeni wokubambisana, wathi angaphuma uma engasathandi ukuhlala.UMbalula ukusho lokhu ngesikhathi ebuzwa ngenkulumo kaNkk Zille esabalale ezinkundleni zokuxhumana, lapho uNkk Zille ezwakala ethi awukho uhulumeni wokubambisana eNingizimu Afrika, wathi izwe liphethwe i-ANC neDA.Kwi-video esabalale ezinkundleni zokuxhumana, uNkk Zille uzwakala ethi i-DA ne-ANC bavumelana ngokuthi babuse ngokubambisana.Uthe uMengameli Cyril Ramaphosa, uyena-ke owabe eseshintsha ethi kuzoba nohulumeni wokubambisana ngoba efuna ukuthi amalungu e-ANC asheshe amukele ukubambisana kwala maqembu.Kule nkulumo uNkk Zille uphinde azwakale ethi inhloso yabo ukuthi i-ANC igcine iphumile emandleni.UMbalula uthe bona bazi ukuthi izwe liphethwe uhulumeni wokubambisana.Ukusho lokhu ngesikhathi ekhuluma nabezindaba ngaphambi kokuqala komhlangano wesigungu esiphezulu wezinsuku eziyisithupha. UMbalula uthe uhulumeni wokubambisana uholwa i-ANC ngoba yathola amavoti amaningi okhethweni.“Asincengi muntu lapha kuhulumeni wokubambisana,abafuna ukuhamba, abahambe. Naye uZille uma efuna ukuhamba, akahambe. Iqiniso ukuthi alikho iqembu elanqoba ukhetho ngamalengiso. Abantu bathi bafuna ukuthi kube nohulumeni wobumbano. Asikho ke isidingo sokuthi silokhu sikhohlisana, sikhuluma izinto ezingekho.”Akusikhona okokuqala la baholi begejana ngenxa kahulumeni wokubambisana.Kuke kwaba kubi laba baholi bebanga ukujoyina kwePA, uNkk Zille wayekhala ngokuthi i-ANC ayizange ibonisane nabo ngaphambi kokuthi ivumele iPA ukuthi ijoyine uhulumeni wokubambisana.UMbalula uthe iDA iyazifanela nje nawo wonke amaqembu aphikisayo, wathi inhloso yayo ukukhipha i-ANC emandleni.Ekhuluma ngomhlangano wesigungu esiphezulu wezinsuku eziyisithupha oqale izolo, uMbalula uthe bazoxoxa kabanzi ngemiphumela yokhetho baphinde baqhamuke nomhlahlandlela.I-ANC ayizange yenze kahle okhethweni lwangoMeyi njengoba yathola ngaphansi kuka-50%.UMbalula uthe kufanele baqhamuke namasu azokwenza ukuthi induku ebashayile ingabaphindi okhethweni lohulumeni basekhaya oluzoba ngo-2026."
    },
    {
        "content": "KUSADLA lubi ukufunwa ucansi kwezitshudeni ukuze zigixabezwe ngamamaki, ukuhlukunyezwa ngokocansi ezikhungweni zemfundo ephakeme kanjalo nodlame olubhekiswe kwabesifazane nokushaywa indiva kwemigomo yezokulingana kwabesilisa nabesifazane.Lezi ngezinye zezinto ezigqame emhlanganweni wekomiti lemfundo ePhakeme ePhalamende izolo, ebelithola umbiko kwiKhomishini yezokuLingana ngokobulili nebanga eselihanjiwe ukufukula abesifazane kulezi zikhungo. Usihlalo wekomiti uMnuz Tebogo Letsie, uhlabe ikhwelo lokuthi zivikelwe izitshudeni zesifazane ezisafunwa ucansi ukuze zithole amamaki. Ukhale ngesihlava sokuhlukunyezwa kwezitshudeni zesifazane athe kumele kuqedwe ngaso.“Izikhungo zemfundo yilapho izitshudeni okumele zizizwe ziphephile khona, noma kuthiwa zihlala ngaphandle noma zihlala ngaphakathi. Iyakhathaza eyokufunwa ucansi kwezitshudeni ukuze zithole amamaki.”UMnuz Tsietsi Shuping obhekele ezomthetho kwikhomishini, uthe izikhungo kumele ziyilandele imigomo ebekiwe ethinta ukulingana ngakwezobulili, ziqinisekise ukuthi izitshudeni ziphephile.Uthe ezinye zezikhungo zibhekene nezinselelo ekuqinisekiseni ukuthi le migomo iyalandelwa.“Ezinye zezikhungo aziyilandeli imigomo ethinta ukulingana ngokobulili, kusagcwele isiqhoqho samadoda ezikhundleni eziphezulu. Nemigomo ethinta ukufukula abaphila nokukhubazeka nabathandana nobulili obufanayo ishaywa indiva ezikhungweni.”Uthe ezinye zezikhungo azifuni ukubuyekeza imigomo ethinta ukuhlukunyezwa ngokocansi ukuze ihambisane nemigomo ethinta ukuqasha.Umqondisi jikelele eMnyangweni weMfundo ePhakeme, uDkt Nkosinathi Sishi, uthe bazoqinisekisa ukuthi umbiko wekhomishini izikhungo ziyawulandela.Uthe imigomo ekhona okubalwa eyokulwa nesihlava sokuhlukunyezwa kwabesifazane, ihlose ukuqeda ngale nkinga ezikhungweni zemfundo.IPhini likaNgqongqoshe walo mnyango, uDkt Mimmy Gondwe, lithe izikhungo kumele kube yizindawo eziphephile kwizitshudeni.UDkt Gondwe uthe yizinto abazibeke eqhulwini bengumnyango ukulwa nesihlava sokuhlukunyezwa kwezitshudeni ezikhungweni.Owayengungqongqoshe walo mnyango, uDkt Blade Nzimande, wakhipha umbiko wethimba elaliluleka ngezithinta amacala okuhlukumeza ngokocansi kanjalo nodlame olubhekiswe kwizitshudeni ezikhungweni.Leli thimba laphakamisa ukuthi kube nendawo lapho kuzoqoshwa khona amagama alabo abalahlwe amacala okuhlukumeza ngokocansi nawodlame ukuze kungathi uma sebexoshwe esikhungweni esithile, bavumbuke kwesinye isikhungo. "
    },
    {
        "content": "LIZOPHAKAMISA esigungwini esiphezulu se-ANC ikomiti lezobuqotho kule nhlangano, ngezinyathelo okumele athathelwe zona uNgqongqoshe wezobuLungiswa nokuThuthukiswa koMthethosisekelo uNksz Thembi Simelane, ngezinsolo zokuthi wahlomula ebhange eselawa iVBS Mutual. Lokhu kushiwo nguNobhala jikelele we-ANC uMnuz Fikile Mbalula, otshele abezindaba ukuthi nakuba sebewutholile umbiko kuNksz Simelane, kodwa kusamele ayovela phambi kwekomiti lezobuqotho elizophakamisa esigungwini esiphezulu ngokumele kwenzeke ngaye.Usho kanje nje iyaqonga ingcindezi nokuxokozela ukuthi kumele ashenxea kulesi sikhundla kuze kuphothulwe uphenyo.Mayelana nesikhundla sakhe kuhulumeni, ulinde uMengameli Cyril Ramaphosa, ojutshwe nguyena kulo mnyango.UMbalula uthe bazozamukela iziphakamiso zesigungu esiphezulu.“Yisona esizosho ukuthi kumele simyeke aqhubeke nempilo noma kwenziwe okuthile ngaye. Sizolandela yonke imigomo ekhona kanti ngasohlangothini lukahulumeni, umengameli ozonquma ngekusasa lakhe.”UNksz Simelane ugeqe amagula ePhalamende ngeledlule lapho ekhiphe ingonyuluka ngemali engu-R575 600, ayiboleka kuleli bhange. Uveze ukuthi le mali wayikhokha isinenzalo wathi akayibolekanga ebhange iVBS ngqo, kodwa wayiboleka enkampanini iGundo Wealth Solutions kanti wathenga ngayo indawo edayisa ikhofi eSandton.Ubalule ukuthi le nkampani yayisebenzisana nebhange iVBS njengoba uMasipala wasePolokwane ayeyimeya kuwona, wawunobudlelwano nale nkampani.“Ngaboleka le mali ngoba ngangifuna ukuthi ngithole umholo uma sekuphele itoho kuhulumeni. Ngafuna iseluleko enkampanini iGundo ukuze ngifeze leli phupho, yangazisa ukuthi ingakwazi ukungisiza. Ngayikhokha le mali izikhawu ezintathu, ngayibuyisa nenzalo isingu-R800 000 ngayifaka kwi-akhawunti yeGundo, angikaze ngiboleke imali ngqo kwiVBS,” kusho uNksz Simelane.I-ActionSA ne-DA bamfuna ehlile esikhundleni uNksz Simelane.Umholi we-Action SA ePhalamende uMnuz Athol Trollip, uthe ubhalele uSomlomo wePhalamende noSihlalo wekomiti lezobuLungiswa befuna kube nophenyo oluzimele mayelana nokuthi ngeke angenele ophikweni lwezokushushisa iNPA, uma isishushisa abathinteka odabeni lweVBS, njengoba ingaphansi komnyango wakhe.Ufuna umengameli asheshe angenele amumise emsebenzini kuze kuphothulwe uphenyo.UNksz Simelane uthembise amalungu ePhalamende ukuthi ngeke angenele ekusebenzeni kweNPA kulolu daba."
    },
    {
        "content": "UMXAZULULI wezinkinga zezimpesheni, uNksz Muvhango Lukhaimane, uyalele isikhwama sempesheni yabasebenzi bomasipala ukuthi sikhokhele umsebenzi uR800 000 owakhokhelwa omunye umuntu ngesikhathi lo msebenzi esaboshiwe.UNksz Lukhaimane, oyiPension Funds Adjudicator, uthe kubalulekile ukuthi izikhwama zempesheni zikhokhe imali kubantu abafanele ukugwema ukuqolwa yizigebengu.Uyalele iMunicipal Gratuity Fund ukuba inikeze lo msebenzi, owayeqashwe yinkampani ebhekelele ezemfucuza kuMasipala waseGoli, iPikitUp, uR800 000 nenzalo yakhona eyanikwa umuntu ongafanele.Lo msebenzi, okungacaci ukuthi wayeboshelweni, wafaka icala ehhovisi likaNksz Lukhaimane ekhala ngokuthi emuva kokuboshwa ngo-2016 wathola ukuthi imali yakhe yempesheni ewu-R810 413.07 yakhokhelwa umuntu ongafanele ngoSepthemba ka-2018.Uthe wayesejele ngesikhathi imali ikhishwa futhi uma esephumile uthole ukuthi kunesitatimende somkokotelo okwathiwa uvuma kuso ukuthi imali uyayifuna, kwathunyelwa namafomu anamaphutha kwathiwa yiwona ayegunyaza isikhwama ukuba sikhiphe imali.Uthe isitatimende esifungelwe sasingenaso nesigxivizo futhi singasayiniwe, okubeka obala ukuthi sasiwumkokotelo.UNksz Lukhaimane uthe lesi sikhwama sakhokha imali yize kwakucaca ukuthi kunenkohlakalo eqhubekayo.Ubalule ukuthi ngoFebhuwari ka-2016 ngesikhathi isikhwama sicela ikhophi kamazisi womsebenzi egxiviziwe, umqashi wathi ngeke akwazi ukuyikhipha ngenxa yokuthi usejele.Uthe ngisho ngoJuni 22 ka-2018 isikhwama sempesheni saqinisekisa ukuthi usesejele kodwa saqhubeka nokukhuluma nesigebengu esasizenza lo msebenzi nge-email.Umsebenzi uthe isikhwama sempesheni sakhokha sibe sazi kahle ukuthi usejele, akakwazi ukuxhumana nabantu nge-email.Isikhwama sithe sona sathola isaziso sakuqinisekisa ukuthi i-akhawunti okufakwa kuyo imali ngeyomsebenzi sase sidedela imali ngoSepthemba ka-2018.Siveze ukuthi sithole ngoJanuwari ka-2019 sesitshelwa yiBidvest Bank ukuthi i-akhawunti okwafakwa kuyo imali ngeyamaqola antshontsha imininingwane yabantu ukuze akhwabanise imali yabo.Sithe savula necala emaphoyiseni emuva kwalesi sigameko.UNksz Lukhaimane uthe isikhwama saba budedengu ngokuthi sikhokhe imali ekubeni sitsheliwe ukuthi umuntu usejele.“Kuyacaca ukuthi isikhwama sasitsheliwe ukuthi umsebenzi usejele. Asizange siyikhiphe imali ngo-2016 njengoba umqashi wayeshilo ukuthi umnikazi wemali usejele. Kuyamangaza ukuthi asizange siyobheka ukuthi kwenzekani njengoba esefuna imali. Kuyaziwa ukuthi umuntu osejele akakwazi ukuxhumana kalula nabantu abangaphandle ngakho kuyamangaza ukuthi isikhwama sempesheni sakhokha imali singazange siqinisekise ukuthi umuntu okhokhelwayo usephumile yini ejele,” kusho uNksz Lukhaimane.Uthe ukube lesi sikhwama besingekho budedengu ngemali yabantu, bekufanele sazi ukuthi ejele awukhulumi nesiboshwa bengazi ojele futhi abantu ababoshiwe abakwazi ukuvula ama-akhawunti asebhange.Ubalule ukuthi izikhwama zempesheni zinesibophezelo sokuphatha kahle imali yabantu, singayiniki amaqola ngakho-ke kufanele sikhokhele lo msebenzi imali yakhe nenzalo yayo."
    },
    {
        "content": "ABE-SOUTH African Weather Service (SAWS) bakhiphe isexwayiso sokuthi kuzophinde kubuye okwesibili ukukhithika okubonakale ngempelasonto edlule.OweSAWS uNkk Celeste Fourie, uthe izifundazwe ezizothinteka ikwaZulu-Natal, Free State ne-Eastern Cape kusukela ngeSonto kuya kuLwesibili. UNkk Fourie uthe yize kuzoba nalokhu kukhithika, ngeke kube kubi njengalokhu okubonakele ngempelasonto eyedlule.“Isimo sezulu esihambisana nokukhithika kulindeleke ukuthi sishintshe kakhulu njengoba amazinga okushisa ezokwehla abe ngaphansi kuka-10 degrees. Amazinga okushisa azoqala ukwehla kakhulu eWestern Cape ngeSonto. Lokhu kuzodlulela e-Eastern Cape naKwaZulu-Natal ngoMsombuluko nangoLwesibili,” kusho uNkk Fourie, othe lokhu kuzobe kuhambisana nemvula nomoya onamandla.Uqhube wathi okwamanje ngokomhlahlo wabo, abalindele ukuthi uN3 okukhona kuwo iVan Reenen’s Pass ungathikamezeka kangako.Uthe isimo sizoqala ukuba ngcono ngoLwesibili ntambama, lapho umoya obandayo uzobe usuthanda ukwehla.Uthe bazolokhu besiqaphile isimo sezulu, bese beyabazisa abantu uma kukhona okusha abakutholayo.Ubanxusile ukuthi bangahlukani nokulalela umsakazo babuke ithelevishini ukuze bathole ulwazi olufanele ngesikhathi.Uthe abangakhohlwa nawukubheka kwi-website yabo ethi www.weathersa.co.za kanjalo nasekhasini labo le-X elithi @SAWeatherServic ukuze bathole ulwazi lwakamumva ngesikhathi esifanele."
    },
    {
        "content": "KUZOBA ukheth’ khethu okhethweni lwalo nyaka lukazwelonke njengoba engu-101 amaqembu ezepolitiki abengamelelekile ePhalamende naseziShayamthetho zezifundazwe, akwazile ukuhlangabezana nomnqamulajuqu wokungenela ukhetho.Akugcinanga ngalawa maqembu kuphela, kodwa nabangenela ukhetho ngokuzimela abazobe beqala ngqa ukuba yingxenye yalolu khetho, bangu-16 abagcine bekwazile ukungena.Lezi zibalo zivezwe yikhomishini yezokhetho i-Independent Electoral Commission (IEC), eveze ukuthi angu-115, amaqembu akwazile ukuhlangabezana nalo mnqamulajuqu nakuba kusazohlungwa kahle kubhekwe ukuthi zonke izinto azilethile.Okhulumela i-IEC, uNkk Kate Bapela, uthe amaqembu angu-14 abevele emelelekile akwazile nawo ukuhlangabezana nomnqamujuqu yingakho engu-115 amaqembu esewonke.Uveze ukuthi bangu-11 abangenela ukhetho ngokuzimela abangenele ezifundazweni.“Njengoba kuvalwe ngoLwesihlanu ukulethwa kwezimfanelo, sizocubungula ukuthi zonke izinto ebezidingeka zikhona yini. Uma kungukuthi ezinye zazo azikho, lelo qembu noma ongenela ukhetho ngokuzimela uyochithwa, angakwazi ukuba yingxenye yokhetho,” kusho uNkk Bapela. Uthe ngoMashi 22, bazokwazisa amaqembu kanjalo nalabo abangenela ngokuzimela abavela ohlwini lwamanye amaqembu.“Amaqembu azonikwa kuze kube uMashi 25, ukuthi asuse lowo muntu ovela kulonye uhlu. NgoMashi 26 no-27, ikhomishini izovula ithuba lokuthi kuhlolwe uhlu lwabantu amaqembu azobajuba ePhalamende naseziShayamthetho.” Uveze ukuthi ngo-Ephreli 10, kuzobe sekuvezwa bonke abazongenela ukhetho bese kugaywa amaphepha okuvotaMayelana nokuputshuka kohlu lwamaqembu i-ANC noMkhonto weSizwe ngoLwesihlanu ebusuku, ikhomishini ithe iyaphenya ngoba kuvela ukuthi lwaputshuka ngaphakathi kwikhomishini.Isikhulu esiphezulu sekhomishini uMnuz Sy Mamabolo, sithe bazokwehlisa nesibalo sabantu abakwazi ukubona imibiko ngaphakathi kwikhomishini ukuze kungabi nokuputshuka kweminye imibiko.Uthe yingakho bejube uphenyo ukuze bathole owenze lokhu.UMengameli we-ANC nezwe, uMnuz Cyril Ramaphosa, uthe nakuba uhlu luputshukile kodwa abantu abayethembe ikhomishini.Uveze ukuthi ngenxa yalokhu abantu abaqhubeke babe nethemba ekusebenzeni kwekhomishini nokuthi ukhetho kuzoba ngolukhululekile."
    },
    {
        "content": "Ibekwe eqhulwini eyokuqeda inkemane, ukwakha amathuba emisebenzi, ukufukula umnotho nokwakha uzinzo kuhulumeni nakomasipala.Lokhu kuvezwe nguMengameli Cyril Ramaphosa ngoLwesine ePhalamende ngesikhathi enekela isizwe umkhombandlela  wezinto ezizokwenziwa nguhulumeni wobumbano, kule minyaka emihlanu ezayo.Nakuba ezinye zezinto eseke wazisho phambilini kodwa uveze ukuthi kulokhu kuzobekwa umnqamulajuqu wokuthi zenzeka ngokushesha ngoba abantu bakhathele ukulinda. “Abantu bafuna imisebenzi, ukwenza lokho kumele sikhulise umnotho. Umnotho sizowukhulisa ngokuthi silungise omasipala bethu. Ziqalile izinhlelo zokubalungisa ikakhulu labo abakhulu abangamaMetro, njengaseThekwini lapho sijube khona ithimba elilungisa izinto. Sifuna iTheku libuyelwe isithunzi elalinaso ngoba akumele idolobha elikhulu kangaka libe esimeni elikuso manje,” kusho uRamaphosa.Uthe komasipala kumele kufakwe abantu abazi umsebenzi, kulungiswe ingqalasizinda nezinkinga ezithinta amanzi nokuthuthwa kwendle.Uveze ukuthi bazogxila nasekubhekeni ukudla okungeke kusafakwa intela ukuze baqede indlala.“Indaba yokubiza kukaphethroli yinto esizoyibheka ukuze abantu bangashayeki kakhulu ephaketheni. Sizoxoxa njengohulumeni wobumbano sibheke ukuthi ikuphi ukudla okumele kungafakwa intela ukuze kwehle inkinga yobubha.” Ubalule nendaba yemisebenzi wathi bafuna abatshali bezimali bafake imali futhi benza nemizamo yokuthi behlise imali ekhokhelwa isikweletu sezwe.“Sakhe amathuba emisebenzi eyevile ku-2 million, ohlelweni lukamengameli lokuzama ukulwa nalesi sihlava. Izikole ezingu-25 000 zihlomule ngabasizi bothisha. Uma sibambisene sizosiqeda isihlava sokungasebenzi,” kusho uRamaphosa.Ubalule nokuthi bazobiza umhlangano ozohlanganisa zonke izinhlaka, nabantu bakuleli kubhungwe ngezinto ezithinta izwe.URamaphosa wehlise amaphaphu kwabacabanga ukuthi kuzogqabuka igoda phakathi kwamaqembu abambisene kuhulumeni.“Singamaqembu angu-10 kuhulumeni wokubambisana. Kumnandi ukuxoxa nabaholi bala maqembu. Awuyi ndawo lo hulumeni. Sinezinto esingaboni ngaso linye kuzona, kodwa kweziningi zazo sibona ngeso elilodwa. Kudingeka ukuthi sisebenzisane,” kusho uRamaphosa.Uthe basazohlangana neKhabhinethi bakhe izinhlelo ezizohambisana nesabelomali sezwe.“Sizoqhubeka sivikele abasebenzi, senze izimo zokusebenza zibe sesimeni. Sizoqhubeka nezinhlelo zokuvikela imigomo ethinta ukuthuthukiswa kosomabhizinisi abamnyama. Sizobaseka osomabhizinisi abancane ukuze bakhe amathuba emisebenzi.” Uthe bayaqhubeka neyomshwalense wezempilo iNational Health Insurance, bakhe amagumbi okufundela ezikoleni, baqeqeshe abahlengikazi, baqinise emkhakheni we-ECD kwezemfundo, baphinde balungise inkinga yamanzi.“Sifuna izwe likwazi ukuzikhiqizela izinto. Asifuni ukuthi kube nezinto ezizoyiswa kwamanye amazwe zibuye sezibiza kakhulu uma sezibuya kula mazwe.”Uthe bafuna sigcine sesiholwa unomphela isibonelelo sabangatohozi.Uveze ukuthi ufuna izwe liphenduke inkundla yokwakha kudume imishini kuphuculwe ingqalasizinda emikhakheni ehlukene okubalwa ezolimo neminye. "
    },
    {
        "content": "YIZE kube nesasasa kukhethwa izintombi nto ebandleni lamaNazaretha kuphela umhlangano kaJulayi, kuthiwa isibalo somama bezingane abakhethiwe sibe ngaphezulu kwesezintombi.Isolezwe Ngempelasonto, lithole ngomthombo walo ongaphakathi ukuthi bezenzeka esihlahleni kukhethwa omama bezingane abaziwa ngokuthi yizintombi zentethelelo.Ngokujwayelekile omama bezingane kuthiwa yibona abasuke beheha inhlalisuthi ukuthi ibakhethe kanti eSipholi, kusuke kuyinhlalisuthi esuke idla ngamabala.“Njengoba isibalo sezintombi ezikhethiwe silinganiselwa ku-5 000, esezintombi zentethelelo cishe sibe ngaphezulu kwalesi. Inkinga ukuthi isihlahla akuyona into egunyaziwe kumaNazaretha njengoba lungakaze lube khona uhlelo lokukhethwa kwasebenezingane,” kusho umthombo.Okhulumela umholi wamaNazaretha inkosi Mduduzi Shembe uNyazilwezulu, uMnuz Thokozani Mncwabe, uthe noma ibekhona eyesihlahla kodwa akekho obenake okwenzeka khona kakhulu.“Njengoba kuyinto engamukelekile akekho okunakayo okwenzeka khona. Ngalokho asisho ukuthi akumele zikhethwe esezinezingane kodwa akulona uhlelo oluhambisana nenqubo yebandla. Ngenxa yokuthi sekuyinto eyenzekayo, sinxusa ukuthi nazo izintombi zentethelelo ziziphathe kahle. Uma izimisele ngokuyokhethwa ayihlale ilindile nayo ingayi esihlahleni inomuntu okhona empilweni yayo ngoba lokho kuzoqhatha inhlalisuthi. Awukwazi ukulinda usuku lokukhethwa ube ubambise ngomuntu. Uma kungukuthi ufuna ukukhethwa kumele ube wumuntu ongenaye umuntu,” kweluleka uMncwabe.Uthe umholi wamaNazaretha osewakhothama, inkosi Amos Kula Shembe Inyangayezulu, nguyena owetha asebenezingane bengagcagcile ukuthi bayizintombi zentethelelo. Uthe, wathi njengoba zithethelelwe kumele ziziphathe kahle zingakulibali ukuthi zisengamaNazaretha futhi zisenalo ilungelo lokuthi zingagana.Echaza ngezintombi nto ezikhethethiwe, ngokwenqubo yebandla lamaNazaretha akumele okhethe intombi kuphele iminyaka emibili engayilobolile.“Empeleni usuke unonyaka owodwa obekelwe wona bese unikwa owesibili ukuthi wenze izinto ngendlela. Uma wehluleka kumenyezelwa ebandleni ukuthi sewehlulekile. Akufihlwa ubizwa ngegama lakho ukuthi wehlulekile okusho ukuthi intombi isingaphindela eSipholi iyokhethwa kabusha. Nayo intombi inalo ilungelo lokuthi iyokumangalela esontweni ukuthi sekuphele iminyaka emibili ungayilobolile. Umuntu okuze kucishe kube ngcono kuyena osuke ematasa elobola kungukuthi iyaphela iminyaka emibili engakaphothuli. Loyo uyazwelwa ngoba kusuke kubonakala ukuthi uzimisele inkinga iwona amandla kodwa ongaqalile nhlobo uyavezwa esontweni. Kumele uye kokhetha usuyibekile imali yokuthi uqale izingxoxo zamalobolo ngoba akuvumelekile ukuthi kuphele izinyanga ezintathu ungavelile emndenini wentombi uma usuyikhethile esontweni,” usho kanje. "
    },
    {
        "content": "I-ACTION SA ithi uhulumeni waKwaZulu-Natal kufanele uzinuke amakhwapha ngezinkinga zebhange Ithala ngoba ezinye zidalwe yiwo.UMnuz Alan Beesley osekomitini lezezimali ePhalamende, uthe njengoba iPrudential Authority (PA) okuyisikhungo se-South African Reserve Bank esiqaphe ukusebenza kwamabhange, ikhala ngokuncipha kwemali eThala kufanele kubhekwe uhulumeni waKwaZulu-Natal ngoba yiwona owanciphisa isabelomali seThala usisusa ku-R65 million wasibeka ku-R51 million ngonyaka.Uthe inzuzo engena nayo iye yehla ngo-R90 million kule minyaka emithathu edlule.“Sikhathazekile ngesimo sebhange Ithala ngoba akufanele liwe njengoba liyisikhungo esisiza abantu abampofu. Libabulekile njengesikhungo esibhekelele imiphakathi enganakiwe. Kufanele uhulumeni waKwaZulu-Natal nawo uzinuke amakhwapha ngoba ngesikhathi unciphisa imali oyinika Ithala uye wandisa izinkinga zaleli bhange,” kusho uBeesley.Uthe kufanele kulungiswe ubudlelwano beThala nezikhungo ezilishayela umthetho okuyi-Financial Sector Conduct Authority (FSCA) ne-Prudential Authority.“Ukungahambi kahle kobudlelwano phakathi kweThala nezikhungo ezilishayela umthetho kwenza kungasebenzeki kahle. Kwenza isimo singahambi kahle njengoba lingakwazi ukuthola amakhasimende amasha. Siyavuma, kufanele lilandele umthetho kodwa asikhumbule ukuthi baningi abathembele kulona. Amacala aqhubeka ezinkantolo nawo aqeda imali yeThala.”Uthe kufanele zonke izinhlaka ezithintekayo zisebenze kanzima ukuqinisekisa ukuthi Ithala alishabalali ngoba libalulekile kubantu basemakhaya abangenawo amanye amabhange eduze.“Sizokhuluma nazo zonke izinhlaka ezifanele ukuze zingenelele ekuhlengeni ibhange Ithala. Okwethu wukuvikela abantu abalondoloza imali yabo eThala, asifuni ukuthi kube nesimo seVBS.”Usihlalo wekomiti lezimali ePhalamende, uDkt Joe Maswanganyi, uthe bazosiqapha ngeso lokhozi isimo saseThala ukuze lizobuyelwa yilayisensi esamisiwe. UNgqongqoshe wezeziMali KwaZulu-Natal, uMnuz Francois Rodgers nowezokuThuthukiswa koMnotho, ezokuVakasha neMvelo uMfu Musa Zondi, bathembise ukuthi bazolilekelela Ithala ezinkingeni elibhekene nazo. "
    },
    {
        "content": "I-ACTIONSA ikhale ngobuxoki kozakwabo abayingxenye yesivumelwano sokukhipha i-ANC emandleni ngesikhathi imemezela ukuhoxa kwayo kulesi vumelwano esasayinwa ngonyaka owedlule.Umholi we-ActionSA, uMnuz Herman Mashaba, uthe banqume ukuphuma esivumelwaneni ngenxa yokuthi amaqembu abebekhankasa nawo ngokuthi bafuna ukukhipha i-ANC emandleni asecula elinye iculo.UMashaba uthe amanye ala maqembu asexoxa ne-ANC, ngenhloso yokufinyelela esivumelwaneni sokusebenzisana.I-ANC yehlulekile ukuthola izihlalo ezanele ukuthi ibuse ngokuzimela, njengamanje ixoxa namanye amaqembu ngenhloso yokuthola isivumelwano sokusebenzisana.Amaqembu ayingxenye yesivumelwano sokukhipha i-ANC emandleni ahlulekile ukuthola izihlalo ezanele ukuthi akhiphe i-ANC emandleni.UMashaba uthe emva kokumenyezelwa kwemiphumela yokhetho, ozakwabo abebeyingxenye yesivumelwano bavele bagijimela ukuyoxoxa ne-ANC, nathe kuphambene nemigomo abazibekela yona ngesikhathi besayina isivumelwano.“Samangala ngesikhathi sibona amaqembu esinesivumelwano nawo esexoxa ne-ANC. Ngalesi senzo baphula isethembiso abasenza kubantu bakuleli ngesikhathi sikhankasela ukhetho. Ingakho thina sikhethe ukuhoxa.“Asikwazi ukubavimba uma befuna ukuyoxoxa ne-ANC, kuyilungelo labo. Kodwa ke lento abayenzayo iphambene nalokhu esavumelana ngakho. Ingakho sithe asikwenze kube semthethweni ukuhoxa kwethu. Ngeke silokhu sitetema, abaqhubeke nabakwenzayo. Ingakho sihlehla, khona bezokwazi ukuxoxa nanoma iliphi iqembu abafuna ukuxoxa nalo.”UMashaba uthe abafune lutho oluzobahlanganisa ne-ANC.“Sizimisele ngokuba yiqembu eliphikisayo kunokuba sisebenzisane ne-ANC.”I-ActionSA ithole izihlalo eziyisithupha ePhalamende.UMashaba nosihlalo kazwelonke we-ActionSA, uMnuz Michael Beaumont, abazokuya ePhalamende.UMashaba uthe bathathe isinqumo sokuthi bangayi ePhalamende ukuze bagxile ekukhuliseni iqembu.“Ukhetho lohulumeni basekhaya lwango-2026 seluseduze. Sifisa ukuthi ukhetho lufike silulungele. Siyazi ukuthi ukhetho lohulumeni basekhaya ngeke lube lula. Yingakho sikhethe ukuthi sisheshe siqale ukulungiselela ukhetho. “Ukuba yilungu lePhalamende kudinga isikhathi esiningi. Ugcina usuphoqeleka ukuba ukhethe phakathi kokuhambela umhlangano wasePhalamende nowomphakathi. Mina ngikhetha ukuhambela umhlangano womphakathi. Yingakho ngikhethe ukungayi ePhalamende.” Ithimba le-ActionSA ePhalamende lizoholwa owayeyimeya yoMasipala waseNelson Mandela Bay, uMnuz Athol Trollip.Kuleli thimba kukhona nekhansela laseThekwini, uMnuz Alan Beesley.UMashaba uthe uyalethemba ithimba abalithumele ePhalamende."
    },
    {
        "content": "USABISA ngokumisa ukusebenza ezimayini uMengameli we-Association of Mineworkers Union (Amcu), uMnuz Joseph Mathunjwa, uma zingaxazululwa izinkinga zabasebenzi abafuna amasheya eKroondal, eNorth West.UMathunjwa uthe udaba lwamasheya lwaqala ukuxoxwa ngo-2020 iSibanye-Stillwater ilokhu ibathembisa ukuthi izobuyela kubona kodwa alukalungi namanje.“Sizobhalela i-Commission for Conciliation, Mediation and Arbitration (CCMA) ukuyazisa ukuthi asisitholi isisombululo odabeni lwamasheya olwalungaphothuliwe emuva kwezivumelwano zamaholo ezidlule. Sizolulwa lolu daba futhi sicela uNeal Froneman alulungise ngoba uma engakwenzi lokho uzoyikhotha imbenge yomile. Kwezinye izimayini zakhe uFroneman, siyathembisa ukuthi uma engalulungisi udaba zonke ngeke zisebenze,” kusho uMathunjwa.Usole uFroneman, oyisikhulu esiphezulu eSibanye-Stillwater, ngokungawahloniphi amalungelo abasebenzi.Izolo kube nomhlangano obuhlanganisa amalungu eNational Union of Mineworkers (Num) nawe-Amcu ezinkundleni zemidlalo iWaterval, eKroondal, eNorth West.Kulo mhlangano uMengameli weNum, uMnuz Daniel Daniel Balepile, uthe namhlanje bazohlangana nomqashi ukuze kuguqulwe isinqumo sokubaxosha.Uthe udaba lwamasheya luzolungiswa ngoba bazobambisana ne-Amcu ukuze abasebenzi bathole okungokwabo.Ngeledlule abasebenzi abangaphezu kuka-200 bachitha amahora awu-48 emgodini waseKroondal, bekhala ngokuthi abayitholanga imali yamasheya etholwe abanye ozakwabo kwezinye izimayini zakwaSibanye.Nokho bagcina bephumile emgodini emuva kokuncengwa yizinyunyana zabo.NgoLwesihlanu, uMnuz James Wellsted obhekelele ezokuxhumana eSibanye-Stillwater, uthe bazikhiphile izincwadi eziwu-213 ezazisa abasebenzi ngokuxoshwa kwabo, ezinye bezibaxwayisa ngokuthi bangaphinde bazithole esimweni esinjengalesi.Uthe udaba lwamasheya aseKroondal lwaxoxwa kabanzi nezinyunyana ngonyaka odlule kwashiwo ukuthi umqashi usazobona ukuthi bazofakwa kanjani ohlelweni lwamasheya oluqhubeka eRustenburg.Uveze ukuthi bebezobona uma kuphela lo nyaka ukuthi benzenjani ngalolu daba futhi izinyunyana ziyakwazi konke lokhu.“Kubukeka sengathi kwaba khona ukungaqondi kahle kubasebenzi njengoba kukhona akade belindele okuthile. Izikhalo zabo bekufanele baziphakamise ngendlela efanele ngaphakathi emayini noma bazise izinyunyana zabo. Asihambisani nokuthi bazivalele emgodini ngoba lokhu kubeka engcupheni impilo yabasebenzi. Kufaka engozini umsebenzi wonkana okubeka engcupheni nezinye izinhlaka,” kuchaza uWellsted."
    },
    {
        "content": "IHLABELA phambili i-ANC nokuqondisa ubugwegwe umholi weqembu Umkhonto weSizwe uJacob Zuma.Inhlangano ithumele uMsholozi incwadi imazisa ukuthi isigcawu sokumqondisa ubugwegwe sizohlala ngoJulayi 17, 2024.Lesi sigcawu sahlehliswa ngenxa yokuthi bekusaqhubeka imikhankaso yokhetho.Unobhala jikelele we-ANC uMnuz Fikile Mbalula, wakuveza ukuthi ngeke bamyeke uZuma bazomqondisa ubugwegwe ngokukhankasela elinye iqembu, agcine esengumholi walo ngoba uphule imigomo yenhlangano. UZuma wamemezela ukuthi uzovotela iMK ngoDisemba nyakenye. Ugcine esengumholi weqembu ngokusemthethweni.Incwadi ethunyelwe uZuma esabalele ezinkundleni zokuxhumana eze yafakwa ngisho yindodakazi yakhe enkundleni i-X, iveza ukuthi isigcawu sokumqondisa ubugwegwe sizokwenziwa ngohlelo lwezobuchwepheshe besimanje.IMK idlise i-ANC namanye amaqembu ngamapayipi okhethweni lwangoMeyi. KwaZulu-Natal leli qembu licoboshise i-ANC layikhipha emandleni lithola izihlalo ezingu-37.EPhalamende linezihlalo ezingu-58, kanti lizibona yiqembu eliphikisayo.Ibamba lomkhulumeli we-ANC uMnuz Zuko Godlimpi, lithe ukuqondiswa ubugwegwe kukaZuma kuzokwenziwa ngohlelo lwezobuchwepheshe.Uthe lokhu kusuke kuyisivumelwano phakathi kwabantu ababhekele uhlelo lokuqondisa ubugwegwe nalowo osuke ezovela ngaphambi kwesigcawu.UZuma ubengahlonizi ukuveza ukuthi ufuna ukulungisa i-ANC ngokuthi ayibuyise ngoba uyithatha njengelahlekile. Uchitha nobuholi bukamengameli wayo uMnuz Cyril Ramaphosa.Leli qembu belichitha ngisho eyokuxoxa ekahulumeni wobumbano ne-ANC uma engakhishwa uRamaphosa emandleni.Ngakolunye uhlangothi i-ANC ibala ukhasha ingafuni ukuchitha uRamaphosa ngoba ibilibeka ngembaba elokuthi labo abafuna lo mholi ehambile, abakhohlwe ngeke kwenzeke.UMbalula wathi bafuna ukulandela yonke imigomo yenhlangano ngaphambi kokuthatha izinyathelo ngoZuma."
    },
    {
        "content": "I-ANC imise iMeya kaMasipala waKwaDukuza, uNksz Lindile Nhaca, esolwa ngokugoloza ukwehla esikhundleni.I-ANC KwaZulu-Natal ithe inqume ukumisa uNksz Nhaca emva kokuthi engawulandelanga umyalelo wokuba ehle esikhundleni.UNksz Nhaca wayalelwa ukuba ehle esikhundleni ngenyanga eyedlule, isinqumo sokuthi akhishwe esikhundleni sathathwa emhlanganweni wesigungu esiphezulu kwi-ANC KwaZulu-Natal.UNksz Nhaca akazange asule esikhundleni, kepha wavele wabhalela uNobhala Jikelele we-ANC, uMnuz Fikile Mbalula, emcela ukuthi angenelele odabeni lokuxoshwa kwakhe.Encwadini yakhe eyabonwa yiSolezwe, uNksz Nhaca wakhala ngoNobhala we-ANC KwaZulu-Natal, uMnuz Bheki Mtolo, emsola ngokumbophela amanqina enyathi.UNksz Nhaca ubesaqhubeka nokubonakala enza umsebenzi wakhe njengoba ngeledlule ubekhona eMkhosini weLembe.Okhulumela i-ANC KwaZulu-Natal, uMnuz Mafika Mndebele, uthe uNksz Nhaca umisiwe njengelungu le-ANC.“Akavumelekile ukuhambela imihlangano yamakhansela e-ANC emkhandlwini nemihlangano yomkhandlu. Akavumelekile nokubiza imihlangano yomphakathi.”UMndebele uthe uNksz Nhaca uzobhekana nohlelo lokuqondiswa ubugwegwe.“Sithanda ukukhumbuza bonke abaholi abajutshwe ezikhundleni ukuthi basemseni we-ANC. Bonke abaholi abajoyina i-ANC kufanele bahloniphe imigomo yeqembu.“Abaholi kufanele babeke phambili izidingo zenhlangano, bakhohlwe izidingo zabo. Zonke izinto ezishiwo nezenziwa abaholi be-ANC kufanele zihambisane nemigomo ye-ANC.”Udaba lokwehliswa kukaNksz Nhaca selususe umsindo ezinhlakeni ze-ANC.Uphiko lwabesifazane nolwentsha kwi-ANC esifundeni iLembe luyaphikisana nokuxoshwa kwakhe.Nokho uMafika uthe akuqali ngoNksz Nhaca ukuba athathelwe izinyathelo.“Ngaphambilini, i-ANC ike yathathela izinyathelo abaholi abaphambana nomthetho futhi ayikho into ezosivimba ukuthi siqhubeke nokwenza lokhu.“Sesimbhidlangweni wokuzihlela kabusha, ngakho ke sizoqhubeka nokubhekana nalabo abaphula imigomo. Indlela uNksz Nhaca aziphethe ngayo ayamukelekile futhi ilimaza i-ANC.”UNksz Nhaca bese kunesikhathi eside elengelwa yizembe.NgoJulayi kwaputshuka inkulumo kaMtolo, lapho ayethi khona kufanele uNksz Nhaca asuswe esikhundleni bese kufakwa elinye ikhansela le-ANC, uMnuz Njabulo Cele.Le nkulumo eqoshiwe uMtolo wayenza ngesikhathi ekhuluma namakhansela e-ANC kulo mkhandlu.UMasipala waKwaDukuza ungeminye yemikhandlu enesabelomali esikhulu lapha KwaZulu-Natal njengoba ngonyaka wezimali owedlule ubunesabelomali esingu-R2.7 billion."
    },
    {
        "content": "BABAMBE umoya abaholi be-ANC ababhekene namacala njengoba le nhlangano inomhlangano wokuphothula uhlu lwabazoyimela ePhalamende naseziShayamthetho.Abaholi be-ANC abangaphezu kuka-70, basengcupheni yokusala ngaphandle ohlwini njengoba bebhekene namacala.Umhlangano wesigungu esiphezulu kwi-ANC obizelwe ukuzophothula uhlu, uqale ngoMsombuluko.Lo mhlangano uzobheka amagama aphakanyiswe ngesikhathi kunemihlangano yamagatsha.Phakathi kwezinto ezizobhekwa ukuthi ngabe abaphakanyisiwe ababhekene yini namacala, nokuthi banazo yini iziqu zemfundo ezifanele?Abaholi abaningi be-ANC bavinjwa ukungenela umbango ngesikhathi kunezingqungquthela zokukhetha ubuholi.Phakathi kwabo kubalwa nosihlalo we-ANC kwisifunda iTheku, uNkk Zandile Gumede, owayephakanyiselwa ukuba angenele umbango wezikhundla ngesikhathi kunengqungquthela yokukhetha ubuholi be-ANC KwaZulu-Natal.UNobhala Jikelele kwi-ANC, uMnuz Fikile Mbalula, uthe bazowabhekisisa amagama abaholi aphakanyiswe amagatsha.“Kunemigomo okufanele ibhekwe uma siphothula uhlu lwethu. Imigomo icacile. Sizobheka igama ngalilodwa. Sizobheka ukuthi ngabe loyo mholi akanawo yini amacala, sibheke ukuthi azikho yini izinsolo zenkohlakalo ababhekene nazo?”UMbalula uvele wangena ezintangeni uma ebuzwa ngekusasa lamalungu esigungu esiphezulu okukhona kuwo noDkt Zweli Mkhize, abasolwa ngenkohlakalo.UMkhize washiya kwesokuba ungqongqoshe wezeMpilo emva kwezinsolo zenkohlakalo.“Yonke imibuzo sizoyiphendula emva komhlangano wesigungu esiphezulu. Zonke izinto ezithinta abaholi okuthiwa abashenxe ezikhundleni, abathinteka embikweni weKhomishini kaZondo (Jaji Raymond), sizozikhuluma emva komhlangano. Sizochaza ukuthi kungani abaholi abathile bekhona ohlwini, sichaze nangalabo abangekho.”UMbalula uthe imigomo iqinile kakhulu kwabazomela i-ANC ePhalamende naseziShayamthetho.Uthe kuzobhekwa nokuthi abanye basebenze kanjani ezikhundleni abebejutshwe kuzo, ngaphambi kokuthi bafakwe ohlwini.“Uhlelo olude oluzolandelwa. Abaholi baye kwinhlolokhono. UMengameli (uMnuz Cyril Ramaphosa) kwaqala yena kwinhlolokhono. Wahlala amahora amabili kwinhlolokhono, ebuzwa ngemigomo ye-ANC. Bangu-284 abaholi abaye kwinhlokhono.”UMbalula uthe bazokwazi ukuhlangabezana nomnqamulajuqu wangoLwesihlanu, obekwe inhlangano eyengamele ukhetho, i-Independent Electoral Commission (IEC), wokuba wonke amaqembu ezepolitiki alethe amagama abantu abazowamela ePhalamende naseziShayamthetho.Okhethweni lohulumeni basekhaya olwalungo-2021, i-ANC yehluleka ukuhambisa ngesikhathi amagama kwabanye omasipala, i-IEC yabuye yalula isikhathi."
    },
    {
        "content": "UMMELI woMkhonto weSizwe (MK Party), u-Advocate Dali Mpofu SC, uthe umbango wokubhaliswa kwaleli qembu udalwa wukuthi i-ANC isaba owayengumengameli, uMnuz uJacob Zuma, embona njengengozi kuyona.UMpofu usho lokhu enza izethulo eNkantolo yezoKhetho eBloemfontein, eFree State. I-ANC imangalele uMkhonto weSizwe nenhlangano yezokhetho i-IEC ngokubhaliswa kwaleli qembu elisha.Mabili amacala asenkantolo elokubhaliswa kweqembu bese kuba elombango wophawu lona elizongena eNkantolo eNkulu eThekwini, ngesonto elizayo ngoLwesithathu.UKhongolose ukhala ngokuthi i-IEC yabheda ngokuvumela ukubhaliswa kweMK ekubeni izibiza ngegama lombutho wawo wezempi. I-ANC yasifaka isikhalo kwi-IEC kodwa yachithwa yase ifaka udaba enkantolo.UMkhonto weSizwe kwakuwumbutho wezempi we-ANC owasungulwa ngo-1961 wahlakazwa ngo-1993, sekungenwa embusweni wentando yeningi.UZuma umemezele ngoDisemba, ukuthi akayingeni eye-ANC kodwa usehamba noMkhonto weSizwe azowukhankasela aphinde awuvotele. UMpofu uthe yisona kanye lesi simemezelo esidale wonke lo msindo, kungenjalo ngabe awukho.“Kuwukudlala ngenkantolo nje lokhu abakwenzayo. Ngesikhathi bechithwe yi-IEC basemukela leso sinqumo bahlala bakhetha ukungasiphoseli inselelo. Bavuke sebephaphatheka emuva kokuthi uZuma ememezele ukuthi weseka uMkhonto weSizwe ngoDisemba,’’ kusho uMpofu.Uthe kuyihlaya ukuthi i-ANC uma ibuzwa ngezizathu zokuthatha isikhathi eside, ithi yingoba kwakungamaholidi kaDisemba. Uthe i-ANC kufanele iphumele obala itshele inkantolo ukuthi yesaba uZuma.UMpofu uthe kudlalwa ipolitiki nje, asikho esinye isizathu esenza ukuthi lolu daba lubangwe kangaka. Uthe njengamanje i-ANC iqhamuka ngejubane icela inkantolo ichithe ukubhaliswa kweqembu iphinde ibanabukelise ngokusindwa yizinyawo kwabo.Ummeli we-ANC, u-Adv Tshidiso Ramogale, uthe bafuna inkantolo ivune bona ukuze i-IEC izolungisa iphutha yenzele nangomuso ukuthi ukhetho lusingathwe kahle.“Kufanele ikhomishini yokhetho icathuliswe kulolu daba ngoba ithi ike yenza okufanayo kwamanye amaqembu amathathu noma amane eyenze ngawo izibonelo. Kufanele siyilungise ngoba siyobe silungisela nokhetho oluzayo komasipala, ezifundazweni nakwezinye zindawo,’’ kusho uRamogale.Amajaji athe isinqumo sigodliwe sekuyokwaziswa amaqembu ukuthi sizokhishwa nini. UZuma ubonakale enkantolo namalungu oMkhonto weSizwe. Ithimba le-ANC beliholwa wuNobhala-Jikelele, uMnuz Fikile Mbalula."
    },
    {
        "content": "UMHLAZIYI wezepolitiki uthe ukuhlehliswa kwesigcawu sokuqondisa ubugwegwe kowayengumengameli, uJacob Zuma, kukhombisa ukuthi ubuholi be-ANC buyesaba ukuthathela uZuma izinyathelo.Umhlaziyi waseNyuvesi yaKwaZulu-Natal, uMnuz Zakhele Ndlovu, uthe kufanele engabe kade i-ANC yamxosha uZuma ngoba vele usekhankasela iqembu elincintisana nayo okhethweni, iMK.Lokhu ukusho emva kokuthi i-ANC iqinisekise ukuhlehliswa kwesigcawu sokuqondisa uZuma ubugwegwe.“Bayazi ukuthi kunabantu abangaphakathi kwi-ANC abamthandayo uZuma futhi uZuma ulandelwa izinkumbi zabantu, ikakhulukazi abangamaZulu. Ingakho abaholi be-ANC bevele bangenwa amanzi emadolweni, bahlehlisa isigcawu.”Isigcawu sokuqondisa uZuma ubugwegwe bekufanele sibe kusasa, ekomkhulu le-ANC, iLuthuli House.I-ANC ikhombe izinsolo zokuthi kungase kube nodlame, yase ihlehlisa isigcawu. Amalungu eMK abethe azohlangana eLuthuli House, ezokweseka uZuma.UNdlovu uthe enye into eyenza ukuthi kube nzima kwi-ANC ukuba ixoshe uZuma manje ukuthi iyazi ukuthi kusangenzeka ukuthi ibuye imdinge emva kokhetho.“Kunezinkomba zokuthi i-ANC angeke ilunqobe ngamalengiso ukhetho oluzayo, ikakhulukazi lapha KwaZulu-Natal. Kungenzeka ukuthi bazophinde bamdinge uZuma emva kokhetho.”UZuma ubhekene namacala amabili, elokukhankasela iqembu elincintisana ne-ANC, nokuba ilungu leqembu elincintisana ne-ANC. Wamiswa kwi-ANC emva kokuthi ememezele ukuthi uzokhankasela iMK.UNobhala Jikelele we-ANC, uMnuz Fikile Mbalula, usivikele isinqumo sokuhlehlisa isigcawu sokuqondisa uZuma ubugwegwe.“Asifuni ukuphinde sibone le nto esayibona mhla i-DA inemashi lapha eLuthuli House. Udlame aluzange lube lukhulu ngelanga le-DA kodwa kulokhu sibona sengathi udlame beluzokuba lukhulu. Sihlehlise isigcawu ngoba nakhu singafuni ukuthi kube nodlame.”UMbalula uthe uZuma uyaqhubeka nokukhombisa ukuthi akaselona ilungu le-ANC.“Akakhombisi ukuzisola, ukhombisa ukuthi uzimisele ngokushiya i-ANC.”I-MK ikugxekile ukuhlehliswa kwesigcwawu.Okhulumela iMK, uMnuz Nhlamulo Ndhlela, uthe alukaze lube khona udlame lapho amalungu eMK esuke ezokweseka khona uZuma.Uthe izinsolo zodlame ezenziwa i-ANC zisho ukuthi yiyo i-ANC enochuku.“Kusho ukuthi amalungu e-ANC iwona abezovele abhozomele abantu abamsulwa. Vele amalungu e-ANC kade aqala esisongela, aze asihlasela ngesikhathi kunokhetho lokuchibiyela ebaQulusi. Le nto ikutshela ukuthi amalungu e-ANC ayimdlwembe.”UNdhlela uthe uZuma ubesewaqalile amalungiselelo okuyovela phambi kwesigcawu sokuqondiswa ubugwegwe."
    },
    {
        "content": "I-ANC izoshintsha ukwenza ezifundazweni ezimbili ezinkulu engazange yenze kahle kuzona okhethweni lwangoMeyi, iKwaZulu-Natal neGauteng.Iphini likanobhala jikelele, uNkk Nomvula Mokonyane, lithe bazokwenza izinguquko kuzo zombili izifundazwe.Ukusho lokhu ngesikhathi ekhuluma nabezindaba kade kuqhubeka kuqhubeka umhlangano wesigungu esiphezulu.I-ANC ayizange yenze kahle KwaZulu-Natal, ngoba yaba iqembu lesithathu ngobukhulu, isuka ekuphatheni isifundazwe.Kanjalo naseGauteng i-ANC yahluleka ukunqoba ngamalengiso njengoba isiphethe ngokubambisana namaqembu amancane.IKwaZulu-Natal neGauteng yizona zifundazwe ezinabantu abaningi abavotayo.UNkk Mokonyane uthe i-ANC izimisele ukubuya ngamandla kulezi zifundazwe okhethweni olulandelayo kepha akangacacisa ukuthi yiziphi izinguquko abazozenza ukuphumelelisa lezi zifiso.“Umhlangano wesigungu esiphezulu awukapheli, sisayixoxa leyo. Ngicabanga ukuthi into ebalulekile kulezi zifundazwe ukuthi siye koxhumana namalungu eqembu. Amalungu eqembu kufanele aqeqeshwe, ukuze ezokwazi ukukhankasela ukhetho.”UNkk Mokonyane uthe ukuvela kweqembu eliholwa owayengumengameli, uMnuz Jacob Zuma, iMK, kubadalele izinkinga eziningi.UNkk Mokonyane uthe ukuvela kweMK akulimazanga i-ANC kuphela, wathi wonke amaqembu ezepolitiki kufanele azibuze, aziphendule ukuthi kwenziwe yini ukuthi iMK iphundle amavoti awo.“Kunale nkolelo yokuthi iMK yathatha amavoti e-ANC kuphela. Iqiniso ukuthi iMK yathatha amavoti amaqembu amaningi ehlukene. Bashanela ngisho lapha kwaMai Mai. Kufanele sizibuze ukuthi ngabe yini lena eyenza ukuthi abantu abahlala ehostela iDenver, bevotele iMK. Baliyeka leli qembu abebehlezi belivotela, okungeyona i-ANC. “Kufanele sizibuze ukuthi yimuphi lo myalezo obushumayelwa yiMK owenze ukuthi abantu bashiye amaqembu abebewavotela. Mhlawumbe kufanele sizibuze ukuthi ngabe ngempela abantu baseNingizimu Afrika bavota ngobuhlanga? Ngabe abantu bavotela umuntu wangakubo?”Inhloko yezokhetho kwi-ANC, uMnuz Mdumiseni Ntuli, ithe enye yezinto ebashayisile okhethweni ukuqhelelana kwabaholi be-ANC nabantu.“Into esiyiqaphelile ukuthi baya ngokuncipha abaholi be-ANC abayizishoshovu zemiphakathi. Yebo, sinabo ubuholi kuzo zonke izindawo kodwa abaholi abasondelene nabantu abasabonakali. Kufanele abaholi besondelane nabantu.”UNtuli uphinde wakhala ngokuthi kuyiwe okhethweni abantu abaningi beyidinelwe i-ANC ngenxa yokucishwa kukagesi kanye nokungahanjiswa kwezidingo.Umhlangano wesigungu esiphezulu uzothatha izinsuku eziyisithupha, uzoze uphothulwe ngesonto elizayo."
    },
    {
        "content": "I-ANC KwaZulu-Natal izokuba nomkhuleko wokuthandazela owayengungqongqoshe wezamaBhizinisi kaHulumeni, uMnuz Pravin Gordhan, ongeniswe esibhedlela exinekile.Izindaba zokungeniswa kukaGordhan esibhedlela zimenyezelwe wumndeni, ngoLwesibili.Okhulumela i-ANC KwaZulu-Natal, uMnuz Mafika Mndebele, uthe bazokuba nomkhuleko namhlanje ntambama eThekwini.UMndebele uthe bahlose ukuqinisa idolo umndeni kaGordhan.\"UGordhan yindodana yakulesi sifundazwe futhi uyingqwele endala enhlanganweni yethu i-ANC. Wazinikela ngesikhathi silwela inkululeko nangesikhathi singena kuhulumeni wentando yeningi. Sifisa ukuba umndeni wazi ukuthi sinawo kulesi sikhathi esinzima.\"Izolo, kuke kwasabalala izindaba zokuthi uGordhan useshonile, nokho umndeni washeshe wakuchitha lokhu.Okhulumela umndeni, uMnuz Andrian Lackay, uthe uGordhan uthola ukunakekelwa okuseqophelweni eliphezulu.\"Umndeni ucele ukunikezwa ithuba lokuba ubhekane nalolu daba. Abantu bazokwaziswa ngesimo sikaGordhan uma kuvela isidingo.\"UNobhala Jikelele we-ANC, uMnuz Fikile Mbalula, ugxeke labo abasabalalise amampunge okuthi uGordhan akasekho.UMbalula unxuse abantu ukuthi bangakholwa noma yini abayifunda ezinkundleni zokuxhumana.Ukusho lokhu ngesikhathi ekhuluma nabezindaba, izolo, wathi umndeni uzoqhubeka nokwazisa abantu ngesimo sikaGordhan.“Umndeni kuphela onelungelo lokumemezela izinto ezithinta isimo sempilo yomuntu. Sonke kufanele sikuhloniphe lokhu.”UMbalula uthe uGordhan wabamba iqhaza elikhulu ekulweni nenkohlakalo, nathe kwamdalela izitha eziningi.“Mhlawumbe ingakho kukhona abasabalalisa izindaba ezingelona iqiniso ngaye.”UMbalula uye kobona uGordhan esibhedlela, khona izolo, wathi uGordhan uthola ukwesekwa umndeni wakhe.“Sinxusa wonke amalungu e-ANC nabo bonke abantu ukuba babeke uGordhan emithandazweni yabo. Sinalo ithemba lokuthi uzolulama ngokushesha.”UGordhan usebenze isikhathi eside kuhulumeni wakuleli.Phakathi kweminyango ake wayiphatha kubalwa owezeziMali nowezokuBusa ngokuBambisana neziNdaba zoMdabu.Ngaphambi kwalokho, wayengukhomishana weSA Revenue Service (Sars), wamemezela ukuthatha kwakhe umhlalaphansi kwezepolitiki ngaphambi kokhetho lwangoMeyi nonyaka.Baningi asebefisele uGordhan ukululama ngokushesha kusukela kuvele izindaba zokungeniswa kwakhe esibhedlela.NgoLwesithathu, bekunomkhuleko wasebusuku obuseGoli.Umkhuleko ubuhlelwe yizinhlangano i-Ahmed Kathrada Foundation neDefend Our Democracy."
    },
    {
        "content": "ITHEMBISE ukuyilwa kuze kunqamuke izandla i-ANC eyokuchitha owayengumengameli wayo nezwe, uMnuz Jacob Zuma, okhonjwe indlela kule nhlangano. Le nhlangano ithe kuhlukene inhloko nesixhanti phakathi kwayo noZuma njengoba simile isinqumo sekomiti elibhekele ukuqondiswa ubugwegwe bale nhlangano, sokuxosha uZuma, okungumengameli wokuqala wenhlangano ngesikhathi senkululeko okhonjwe indlela kule nhlangano.UZuma onezinsuku ezingu-21 ukuthi aphikisane nesinqumo, uzoxhumana nabameli bakhe ngokusho kweqembu lakhe, uMkhonto weSizwe.Ungoti wezomthetho uMnuz Mpumelelo Zikalala, uthe akaboni ukuthi uZuma uzophumelela uma egcina ngokuthi aphonsele inselelo isinqumo ngoba ulitholile ithuba lokuvela ngaphambi kwekomiti kodwa wakhala ngobuhixihixi bezokuxhumana.UNobhala Jikelele we-ANC, uMnuz Fikile Mbalula, utshele abezindaba ukuthi bazolwa kuze kube sekugcineni ekutheni isinqumo singaguqulwa.“UZuma wazixosha yena ngokuthi amemezele ukuthi uzoseka elinye iqembu, waphinde waphenduka umholi weqembu. Kunobufakazi obuqanda ikhanda bokuthi ungumholi weMK ngoba uze waya enkantolo wayobanga nomuntu owabhalisa leli qembu. Besifuna ukulandela yonke imigudu yenhlangano ngaphambi kokumxosha. Kahle, kahle kukhona abathi liphume nobomvu ngokuxoshwa kwakhe ngoba vele into ebikade kuthiwa kwakumele ngabe sayenza kudala,” kusho uMbalula izolo.Okhulumela iMK, uMnuz Nhlamulo Ndhlela, ugxeke i-ANC ngalesi sinqumo, wathi ngeke basonge izandla babukele kuxoshwa umholi wabo ngale ndlela. Uthe bashaqekile ngokuthi lesi sinqumo siputshuke singakafinyeleli ngisho kuZuma.“Le yimizamo ye-ANC kaRamaphosa (Cyril) yokubukela phansi uZuma. Obemele uZuma esigcawini sokuqondiswa ubugwegwe (uMnuz Tony Yengeni), akaziswanga ngalesi sinqumo ngendlela efanele, kube sengathi inkantolo yasehlathini,” kusho uNdhlela.UZikalala uqhubeke wathi, “Angafaka isimangalo ngalesi sinqumo ukuze athi ulwe kwaze kwaba sekugcineni kodwa mancane amathuba okuthi aphumelele. Ubengaphika ukuthi akalona ilungu leMK kodwa kunemiqingo efungelwe lapho eveza khona ukuthi ungumholi weqembu waze waya nasenkantolo, ngakho mancane amathuba okuphunyuka.”UMbalula uvikele isinqumo samalungu ekomiti lobugwegwe okubalwa oNksz Faith Muthambi, Nocawe Mafu, Robinson Ramaite, Kerensa Millard no-Advovate Vusi Pikoli, avotele ukuthi axoshwe uZuma.“I-MK igxeka thina ithi siyinkantolo yasehlathini. Siyayilandela imigomo asifani neMK, exosha abantu noma yikanjani. Namhlanje ukhuluma nomuntu kusasa uthole ukuthi usexoshiwe. UKhumalo (Jabulani, owabhalisa iMK), uphi manje? Waxoshwa ngaphandle kokuya ekomitini lobugwegwe,” kusho uMbalula.Uthe bebengeke babhalele iMK incwadi yokuxosha uZuma ngoba ababekanga leli qembu icala kodwa babeka uZuma icala. “Mayelana nodaba lokuputshuka kwesinqumo, yinto esizoyiphenya ngaphakathi ngoba ziningi izinto ezivezwa ezinkundleni zokuxhumana. Isinqumo simile uZuma uxoshiwe. Ubulungu bakhe bebuzophela ngoDisemba kulo nyaka,” kusho uMbalula.UMbalula uthe uZuma wehlisa ukwesekwa kwe-ANC okhethweni lwanonyaka. "
    },
    {
        "content": "OKHULUMELA i-ANC KwaZulu-Natal, uMnuz Mafika Mndebele, uveze ukuthi ngeke babambisane neqembu eliholwa owayengumengameli wezwe ne-ANC uMnuz Jacob Zuma, UMkhonto weSizwe. UMndebele uthe nakuba bevule izandla kuwo wonke amaqembu athole izihlalo kodwa ngeke bakwazi ukubambisana neMK.IMK iyona ethole amavoti amaningi KwaZulu-Natal kodwa kubukeka ingeke ithole izihlalo ezanele ukuthi ibuse ngokuzimela.UMndebele uthe isithiyo esibavimba ukuthi basebenzisane neMK ukuthi abaholi beMK abawuhloniphi uMthethosisekelo.\"Kungafanele benze izinto ngenye indlela abeMK uma befuna ukusebenzisana nathi.\"Ukusho lokho ngesikhathi ekhuluma nabezindaba esikhungweni sokubala amavoti esiseThekwini.UMndebele uthe ukuhlulwa kwabo KwaZulu-Natal akusho ukuthi abantu bakulesifundazwe abasayithandi i-ANC.Njengoba sekubalwe u-99,66% wamavoti KwaZulu-Natal, i-ANC ilele isithathu ngamavoti awu-595 349.Phezulu kuqhwakele iMK, enamavoti  awu-1 587 856, kulandele i-IFP ngamavoti awu-631 036.UMndebele uthe abantu baKwaZulu-Natal bakhethe ukujezisa i-ANC.\"Abantu basayithanda i-ANC kodwa bayicasukele. Bacasulwa ukungagcinwa kwezethembiso. Abantu bacasulwa ukungahanjiswa kwezidingo. Siye okhethweni abantu bakoMlaza, lapho i-ANC ivotelwa khona kakhulu, bengenawo amanzi.\""
    },
    {
        "content": "UPHIKO lwabesifazane i-ANC Women's League selukhwele lwadilika kwiMeya yaseZululand, uMfu Thulasizwe Buthelezi ngokuzenza ibhoklolo kwiPhini likaSihlalo we-ANC, eKZN uNks Nomagugu Simelane.Kwenzeka lokhu nje, uButhelezi usasazele uNkk Simelane ngabameli, emsola ngokumehlisa isithunzi ngesikhathi ekhuluma kwingqungquthela ye-ANC ebiseVryheid ngempelasonto.Encwadini esabalaliswe ezinkundleni zokuxhumana, abameli bakaButhelezi bathe inkulumo kaNkk Simelane yamhlambalaza, yena siqu nokuba yimeya.\"Siyalelwe ukuba sifune ukuthi uhoxise inkulumo yakho ngokusemthethweni nasesidlangalaleni kungakapheli izinsuku eziyisikhombisa uthole lencwadi. “Uma uhluleka, ikhasimende lethu lizofuna amademeshe ka-R10 million kuwe njengesinxephezelo ngokuziphatha kwakho okungalungile nokungekho emthethweni.“Sibuye sayalelwa ukuba silibeke ngembaba elokuthi ikhasimende lethu liziphika lilala ngomhlane izinsolo elibekwa zona lokuziphatha ngendlela engavumelekile,\" kuqhuba incwadi.Unobhala wophiko lwabesifazane kwi-ANCWL, uZama Sokhabase uthe lencwadi yabameli bakaButhelezi iyimizamo yokugqiba ihlazo elenziwa nguButhelezi njengoba esolwa yinqwaba yabantu besifazane ngokubahlukumeza ngokocansi eMkhandlwini waseZululand.UZama uthe ukusabisa ngezinyathelo zomthetho kuyizinkomba zobubhoklolo kukaButhelezi kuNkk Simelane ngoba ezama ukugwema  izinsolo ezibhekiswe kuye.NgeSonto i-ANC esifundeni iMzala Nxumalo ikhiphe isitatimende ngokuhlukunyezwa kwabasebenzi besifazane okubandakanya uButhelezi kumasipala awuphethe.Sithe isitatimende sekungunyaka wesibili abasebenzi besifazane behayiza ngokuhlukunyezwa ngokocansi wuButhelezi. Siqhuba, sithe bayisithupha abesifazane asebekhonjwe indlela kulo masipala ngenxa yokwenqaba ukuzitika ngocansi noButhelezi.Nakuba kunjalo kodwa uButhelezi uthe konke lokhu kungamanga kodwa itulo elakhiwa ngokuhlanganyela ngamalungu e-ANC naweNFP ngenhloso yokudicilela phansi isithunzi sakhe. "
    },
    {
        "content": "UPHIKO lwentsha lwe-ANC, i-ANCYL eThekwini, linxuse umasipala ukuba upheze ukumosha imali, lukhala ngokuhlaliswa kwemihlangano yamakhansela e-Inkosi Albert Luthuli Convention Centre (ICC) okuthiwa kudla imali eyevile ku-R1 million ngenyanga.Lokhu bekusohlwini lwezikhalo ezidluliselwe eHhovisi leMeya yeTheku, uMnuz Cyril Xaba, emva kwemashi ebisuka e-Durban Christian Centre yaphelela e-City Hall.Kule mashi bekukhalwa ngokugqoza kokuqashwa kwentsha kulo masipala.Efunda uhlu lwezikhalo, uNksz Zama Mncube ongumgqugquzeli we-ANCYL eThekwini, uthe iningi imali ekhokhwa wumasipala ukubamba imihlangano yamakhansela-ICC, okumele ngabe kusetshenziswa i-City Hall.“I-City Hall sekuyophela iminyaka ewu-10 kunengxenye elungiswayo, okungapheli ukulungiswa kwayo okwenza kubhukhwe i-ICC ukubamba imihlangano. Akuzwakali ukuthi ukulungiswa kwale ndawo sekungathatha isikhathi eside kanje, asazi noma kukhona yini ozuzayo kulokhu, kodwa uma kunjalo sizothola,” usho kanje.Uthe imali ekhokhwa e-ICC, ibingalekelela ekuqasheni inqwaba yentsha ukunciphisa ingwadla yokungasebenzi kwayo egqame kakhulu kulo masipala.Lolu phiko luthi yinqwaba yezikhala zemisebenzi, umasipala ongaqashi muntu kuzo okumele ngabe kusebenza abantu abasha, naveze ukuthi zevile ku-4 000 emikhakheni eyehlukene.Intsha ithi ifuna isabelomalo esinikwa yihhovisi layo esibhekelele izinhlelo, sibe ngu-R1 billion, njengoba ithi u-R9 million owabelwa ihhovisi labantu abasha awenele kwazise ziningi izinhlelo okumele zenziwe. Bafuna umasipala ubuyisele emsebenzini abantu abasha abebesebenza ohlelweni oluxhaswa wuMnyango wezeMisebenzi yoMphakathi olubizwa nge-Expanded Public Works Programme. Le ntsha yaphelelwa wumsebenzi ngoJulayi emva kokuthi umasipala umemezele ukuthi awunayo imali eyanele oyithola emnyangweni ukuxhasa lolu hlelo.Okunye abakhale ngakho, inkinga yamanzi ekhungethe lo masipala abafuna ilungiswe ngokushesha kuphinde kuqashwe abantu abasha ekutheni benze umsebenzi wokuhlola amamitha emizini yabantu, njengoba kunezikhalo ezithi umasipala ubiza imali ayithandayo ngokusetshenziswa kwamanzi, abekho abasebenzi abanele abahlola ukusetshenziswa kwayo. Bafuna umasipala ukuthi ulungise udaba lwamabhilidi abathi agweve nabofika.Le mashi beyihanjelwe uMengameli we-ANCYL, uMnuz Collen Malatji. Ekhuluma nabebehambele imashi, uMalatji unxuse intsha yale nhlangano ukuthi iqinisekise ukubuyela emagatsheni ayo iwavuselele njengoba imiphumela yokhetho langoMeyi lukhombisile ukuthi yehlelwe ukuthenjwa ngabantu.“I-ANC ihlale ku-40% kuzwelonke. Esikhathini sokuphila kwethu, ihleli ku-14% KwaZulu-Natal. Kunzima, akusafani nayizolo. Lokhu kusho ukuthi indlela esenza ngayo izinto kumele ishintshe. Kumele sibuyele emuva silungise emagatsheni ethu, siyeke ukulwela ukuthi kukhethwa bani, ubani akakhethwa. I-MK ifikile, yathatha amavolontiya enu, yadla ukudla kwenu kwayiwa okhethweni yawina,” usho kanje."
    },
    {
        "content": "NKOSIKHONA CELELIQINISA ubudlelwane elinabo namabandla ehlukene asesifundazweni saKwaZulu- Natal iqembu i-African Transformation Movements (ATM).Lokhu kudalulwe nguMphostoli Mxolisi Phakathi oyilungu eliqavile laleli qembu futhi ophinde abe yilungu lesiShayamthetho saKwaZulu-Natal.Muva nje leli qembu kade lihambele amabandla ehlukene, okukhona nelinye lamadala aseZayoni neselihlanganise iminyaka engu-100 laba khona.Leli bandla yi-Ethiopian Holy Baptist Church in Zion (EHBCIZ) elaziwa kakhulu ngeleZikhova Ezimnqini kanti inkonzo ibiseZakheni, eMnambithi.Lihambele nebandla iThrone of Grace eliholwa nguMbhishobhi Thabani Khumalo.Lidlulele eNewcatsle enkonzweni yeRivers of Mercy Ministries (RMM) eholwa ngu-Arch Bishop TM Shongwe.Amanye amabandla ahanjelwe yileli bandla yiNkazimulo Church of Christ neBandla leNkosi uJesu Msindisi.\"Kuyinto emqoka kakhulu ukuthi iqembu lethu libonakale liba nobudlelwane obuhle namabandla ehlukene.“Siyakholelwa kakhulu ekutheni ukuze konke iqembu kulihambele kahle, liyadinga ukuba nobudlelwane namabandla,'' usho kanje.Ugcizelele ukuthi lobu budlelwane akubona obesikhashana futhi abuncikile kuphela ngoba sekusondele isikhathi sokhetho lukazwelonke.\"Lobu ubudlelwane beqiniso esinabo namabandla ehlukene. Siyakuqonda kahle kamhlophe ukuthi bumqoka kangakanani ukuthi sibe yiqembu elisebenzisana eduze namabandla,'' esho.Ugcizelele kakhulu ukuthi kukhona konke abakwenzayo kuncika kakhulu eduze kwentando kaNkulunkulu ngoba kakade vele bamele lokho.Uthembise ukuthi bazoqhubeka nokusebenzisana namabandla noma ngabe seludlulile ukhetho.UMphostoli Phakathi uphinde abe yilungu lokuqina lebandla, iTwelve Apostolic Church in Christ (TACC).Leli qembu lisungulwe ngaphansi kwesisekelo senkolo yokubusa kwentando kaNkulunkulu emhlabeni nje jikelele."
    },
    {
        "content": "I-ATM iyaqhubeka nemizamo yokuchitha umbiko woMvikeli woMphakathi okhipha phambili uMengameli, uCyril Ramaphosa, ngodaba lokuntshontshwa kwezindodla zamadola aseMelika epulazini lakhe iPhala Phala.I-ATM ifake amaphepha okuphendula esicelweni sayo esifake eNkantolo eNkulu ePitoli, lapho ifuna ukuthi kuchithwe umbiko ka-Advocate Kholeka Gcaleka.URamaphosa wayesolwa ngokungawabikeli amaphoyisa ngokuntshontshwa kwemali engu- $580 000 (R10 million) eyantshontshwa ngo-2020.Umbiko ka-Advocate Gcaleka wathola ukuthi uRamaphosa akukho okuphambene nomthetho akwenzayo.Kepha i-ATM ayizange iwemukele lo mbiko, yakhala ngokuthi uRamaphosa kufanele achaze ngale mali.Yabe isifaka icala, ikhala ngokuthi u-Advocate Gcaleka akazange akhulume nabo bonke abantu abathintekayo.Emaphepheni asenkantolo, umholi we-ATM, uMnuz Vuyo Zungula, wathi u-Advocate Gcaleka kwakufanele akhulume nowayeyimenenja epulazini likaRamaphosa, uMnuz Simphiwe Ndlovu, okuthiwa uyena owafihla lemali empahleni yasendlini.UNdlovu kuthiwa wanqaba ukukhuluma no-Advocate Gcaleka, uZungula wathi kwakufanelwe aphoqwe ukuthi aphendule imibuzo.UZungula wathi u-Advocate Gcaleka kwakufanele aphinde akhulume nowayesebenza endlini, Nksz Froliana Joseph, okuthiwa uyena owahlebela izigebengu ezashaqa lemali.UNksz Joseph nomfowabo, uMnuz Ndilishano David Joseph, baboshelwe leli cala. Okhulumela i-ATM, uMnuz Zama Ntshona, uthe banethemba lokuthi inkantolo izovumelana nabo kulesicelo sabo.UNtshona uthe bafuna ukuthi u-Advocate Gcaleka aqale phansi umbiko wakhe.“Sifuna enze uphenyo lwakhe ngendlela, asinikeze umbiko oqondile.”UNtshona uthe u-Advocate Gcaleka wavikela uRamaphosa ngoba nakhu encenge umsebenzi.Ngesikhathi enza umbiko, u-Advocate Gcaleka wayebambile esikhundleni sakhe.Kwenzeka lokhu nje iNkantolo yoMthethosisekelo isanda kwemukela icala elifakwe i-EFF, ephonsela inselelo isinqumo sePhalamende sokuchithwa umbiko wethimba elaliphenya ngalolu daba.Umbiko wethimba elaliholwa owayeyinhloko yamaJaji, uSandile Ngcobo, wathola ukuthi kukhona uRamaphosa okufanele akuphendule.Nokho iningi lamalungu ePhalamede lavotela ukuthi umbiko uchithwe, nokwakhalisa amaqembu aphikisayo.I-ATM iyona eyayikade ifake isikhalazo ePhalamende esaholela ekutheni kusungulwe ithimba."
    },
    {
        "content": "I-DA income umsebenzi owenziwe ongqongqoshe bayo kuphela izinsuku ezingu-100 kwasungulwa uhulumeni wokubambisana ophethe izwe.Umholi weDA, uMnuz John Steenhuisen, uthe mkhulu umsebenzi owenziwe ongqongqoshe baleli qembu abajutshwe eminyangweni ehlukene ezinsukwini ezingu-100 ezedlule.Amalungu eKhabhinethi likaMengameli, Cyril Ramaphosa, amenyezelwa ngoJuni 30, kanti ayeqhamuka emaqenjini ezepolitiki ayishumi.Ukwakhiwa kukahulumeni wokubambisana akuzange kube lula njengoba kwakunokuklwebhana emaqenjini ezepolitiki.I-DA yake yasikaza ukungangeni kuhulumeni wokubambisana kubangwa ukwabiwa kwezikhundla.Echaza ngokungena kwabo kuhulumeni wokubambisana, uSteenhuisen uthe babeka phambili izidingo zezwe.“Sasibhekene nezinto ezimbili lapha. Okokuqala; kwakuwukuthi siyeke kube nohulumeni wokubambisana owawuzokuba ne-EFF ne-MK. Lo hulumeni wawuzoguqisa umnotho wezwe. Okwesibili; kwakungukuthi thina singene kuhulumeni wokubambisana, bese sikhulisa umnotho. Sakhetha ukukhulisa umnotho.”Ezinsukwini ezingu-100 ezedlule akuzange kube lula kuhulumeni wokubambisana.Kuke kwaba nezikhathi lapho i-DA isabisa ngokushiya kubangwa imithetho efana nowezemfundo, iBasic Education Laws Amendement Act, nowomshwalense wezempilo, i-National Health Insurance.UNgqongqoshe wezeMfundo oyilungu le-DA, uNksz Siviwe Gwarube, akazange alubhade mhla kusayinwa umthetho wezemfundo njengoba i-DA ingajabule ngezinye izigaba zomthetho.I-DA iphinde ingajabuli nge-NHI, eyaphasiswa ngaphambi kokhetho.I-DA yathola izikhundla ezibhekile kuhulumeni wokubambisana njengoba inongqongqoshe abayisithupha, namaphini ongqongqoshe ayisithupha.USteenhuisen uthe ongqongqoshe baleli qembu babeke phambili ukuthuthukiswa komnotho nokudalwa kwamathuba emisebenzi.“Ukungena kwethu kuhulumeni wokubambisana kwabuyisa ithemba lekusasa elingcono nokukhula komnotho. Kulezi nsuku ezingu-100 zokuqala senze izinto ezibonakalayo. Into egqame kakhulu ekusebenzeni kukahulumeni wokubambisana ukukhula komnotho nokuncipha kwesibalo sabantu abangasebenzi. “Lena into esiyibeke phambili njenge-DA. Eqinisweni sifuna ukuthi bonke ongqongqoshe bethu baqhamuke nezindlela zokuthuthukisa umnotho nezokudala amathuba emisebenzi eminyangweni abajutshwe kuyo. Ongqongqoshe bethu sebeqalile ukwenza lo msebenzi.”USteenhuisen uthe ongqongqoshe be-DA sebeqalile ukuhoxisa izinhlelo zikahulumeni ezingabasizi ngalutho abantu bakuleli.“Ongqongoshe bethu bakuqaphe ngelokhozi ukusetshenziswa kwemali yeminyango abajutshwe kuyo. Asikwazi ukuqhubeka nokusebenzisa imali entweni engabasizi ngalutho abantu bakuleli.”USteenhuisen uthe ongqongqoshe be-DA baphenya nangenkohlakalo eminyangweni abayiphethe, wabalula uMnyango wezeMisebenzi yoMphakathi neNgqalasizinda."
    },
    {
        "content": "I-DA isisabise ngokuthi ngeke iqhubeke nokuba yingxenye kahulumeni wokubambisana kwamaqembu ahlukene, uma i-ANC iwisa umnotho noma ibukela phansi uMthethosisekelo.Leli qembu lithe lingamane liphume kulokhu kubambisana ngoba ngaphandle kwalo uhulumeni awunakho ukwesekwa okwanele.Lokhu kushiwo ngumholi walo uMnuz John Steenhuisen ekhuluma ne-Cape Town Press Club, eKapa.Usho lokhu nje kunokuzamazama kulo hulumeni wokubambisana njengoba leli qembu linxenxe uMengameli Cyril Ramaphosa ukuthi angawusayini uMthethosivivinywa wezikole okunemvunge ngawo iBela Bill.Leli qembu lifuna kulungiswe ezinye izinto elingeneme ngazo kulo Mthethosivivinywa.“Ukungavumelani ngezinto ezithinta nemigomo akusho ukuthi sekukhona ukusabisa ngokuthi aluzobakhona uzinzo kuhulumeni wokubambisana. Kodwa lokhu akusho ukuthi siyohlala unomphela noma kuthiwa kukhona izinto esingeneme ngazo, Okubalulekile kwi-DA ukukhulisa umnotho, sakhe namathuba emisebenzi. Uma lo hulumeni ehluleka ukwenza lokhu, asikho isidingo sokuthi siqhubeke nokuba yingxenye yawo,” kuxwayisa uSteenhuisen. Uthe uma i-ANC ifuna ukuwisa umnotho nokungahloniphi uMthethosisekelo leli qembu liyophuma kuhulumeni.“Uma i-ANC ibukela phansi izinhlaka ezizimele okubalwa ibhange  loMbuso, noma iqeda izinto ngezinto ezithile, ngeke siqhubeke nokuba kuhulumeni.”Uthe ngaphambi kokuphuma kuyoxoxwa, uma kungavunyelwana bese bephuma.“Siyazi ngeke sithole esikufunayo ngaso sonke isikhathi kodwa kanjalo ne-ANC ngeke ihlale ithola ekufunayo. Abantu bakuleli babaluleke kakhulu kunemizwa yosopolitiki,” kugcizelela uSteenhuisen.Odabeni oluthinta iBela Bill, uthe uma egcina ngokusayina, bazobheka ezinye izindlela abazozenza.“Siyayichitha eyeBela Bill, ngoba ibeka engcupheni izinto ezithinta ulimi lwebele ezikoleni. Ngihlanganile noRamaphosa ngamnxenxa ukuthi angasayini. Kuhulumeni wokubambisana kumele abaholi bazibheke izikhalo zabanye,” kusho uSteenhuisen.Kwenzeka lokhu nje iyaqonga ingcindezi yokuthi uRamaphosa awusayine umthetho.Izinhlangano ezehlukene okubalwa uphiko lwentsha lwe-ANC, umfelandawonye wezinyunyana zabasebenzi iCosatu, iqembu i-EFF, nezinyunyana zothisha bafuna uRamaphosa awusayine umthetho ngoba waphasiswa nayiPhalamende.Bezivele zikhala ngokuthi azazi kubambeni ngoba waphasiswa yihlandla eledlule lePhalamende.USteenhuisen uthe ezinye zeziphakamiso abazozenza ngukuthi imali eholwa abangatohozi nyanga zonke okunguR370, iphendulwe ibe isibonelelo sabafuna umsebenzi.Okunye ngukuthi ukukhula kwamaholo abasebenzi bakahulumeni kuhambisane neCPI."
    },
    {
        "content": "I-DA eThekwini isiveze ukuthi ukungabikho kwemali kadizili wamaloli athwala amanzi yikho okwenza ukuthi angafinyeleli kuzo zonke izindawo ezisuke ziphelelwe yiwo.Ngokusho kukaMnuz Chris van den Berg oyikhansela le-DA ku-ward 63 eThekwini, ngesikhathi engekho amanzi eMalvern, Northdene, Burlington, Chatsworth, KwaSanti, Klaarwater nezinye izindawo, uye wabuza ukuthi kungani kungathunyelwa amaloli, wabe esetshelwa ukuthi apakile ngoba awuthengiwe udizili.Amanzi aphele ngoLwesine ntambama ezindaweni ezihlukene emuva kwezinkinga zikagesi nokufa kwe-motor esiza amaphampu amanzi.“Amaloli athwala amanzi ebengenawo udizili yingakho abantu beye balinda isikhathi eside ukuze bathole amanzi. Ngithole ukuthi le nkinga isilungisiwe kwase kuthunyelwa amaloli ngoMgqibelo emini. Kuyishwa ukuthi izinkinga zamanzi ziyaqhubeka eThekwini yize umasipala wawuthembise ukuthi iyalungiswa ingqalasizinda,” kusho uVan den Berg.Uthe bazoqhubeka beyi-DA nokuluphakamisa udaba lokulungiswa kwengqalasizinda yamanzi ngoba yindala kakhulu.Uveze ukuthi umasipala wawuthe uzofaka imali eyengeziwe uma abantu bekhokhela amanzi ukuze izoqoqwa bese kulungiswa ingqalasizinda kodwa abazi ukuthi ishonephi leyo mali.“Umsebenzi wokuqinisekisa ukuthi amanzi ayaphuma kompompi baseThekwini unzima ngoba amapayipi aqhuma njalo. Lolu daba saluphakamisa kudala futhi besazi ukuthi ayalungiswa kodwa kubukeka sengathi kufanele sisiqaphe ngeso lokhozi isimo sokulungiswa kwawo ngoba aqhuma njalo,” kusho uVan den Berg.UNkk Gugu Sisilana okhulumela uMasipala weTheku, uthe akusilo iqiniso ukuthi ubungekho udizili noma umasipala uphelelwe yimali yokuthenga udizili.“Okwenzekile wukuthi kuye kwabambezela ukudilivwa kukadizili emuva kokwehla kwawo ngoLwesithathu. Lokhu kudalwa wukuthi izinkampani zikadizili aziwuthenganga ngesikhathi ngoba zifuna ukuwuthenga uma sewehlile. Yikona okubambezele ukuthunyelwa kukadizili ezindaweni zethu. Amaloli athwala amanzi abe eselinda kolayini abade ngaphambi kokuthi agcwalise udizili, yikona lokhu okuye kwawabambezela,” kuchaza uNkk Sisilana.Uthe amadepho kamasipala aqale ukuthola udizili ngoLwesihlanu ntambama kwayima kugcwaliswa amaloli athwala amanzi.Ukugcizelele ukuthi umasipala awunayo inkinga kadizili kodwa ukufuneka kwawo nxazonke ngenxa yokwehla kwentengo yawo yikona okubambezele amaloli amanzi."
    },
    {
        "content": "I-DA ithe ngeke ikwazi ukungena esixaxeni samaqembu uma kukhona i-MK, EFF nePatriotic Alliance, kungamane kuyekwe. Lo mbandela uvezwe wuMnuz Werner Horn ekhuluma ne-SAfm.Amaqembu amatasa nomshikashika wokuxoxisana ukuze kubunjwe uhulumeni wobumbano emuva kokuthi lingabanga khona iqembu elinqobe ngengcaca.I-ANC iphunyukwe yizintambo zombuso yathola u-40%, nokuyiphoqa ukuthi ihambe iphaphatha emaqenjini ixoxa nawo ukuze kungenwe kuhulumeni.UWerner uthe isigungu sabo esiphezulu sithathe isinqumo ngamaqembu okungase kusetshenzwe nawo.“NgoMsombuluko isigungu esiphezulu sizonquma ngendlela eya phambili. Noma ngabe aneqhaza elincane kanjani la maqembu amathathu, ngeke sikwazi impela, sekuyoba nzima kithi,’’ kusho uWerner engacucuzi.Kwenzeka lokhu nje uMengameli we-ANC uCyril Ramaphosa, ngoLwesine ebusuku umemezele ukuthi isigungu sabo esiphezulu sivumelane ngohulumeni wobumbano.UWerner uthe kuyabakhathaza ukuthi uRamaphosa akachazanga kahle ngemicikilishi yohulumeni wobumbano akhuluma ngawo. IMK nePatriotic Alliance bangene okokuqala ePhalamende futhi bafike kwezwakala bathola izihlalo.I-ANC ithe yona izimisele ngokuxoxa nawo wonke amaqembu izwe iziphakamiso zawo ngohulumeni."
    },
    {
        "content": "IQEMBU i-EFF lengeze ithimba labaholi balo abajutshwe ukuba baqhube umkhankaso KwaZulu-Natal njengoba isifundazwe sibhekwe ngabomvu okhethweni olungoMeyi 29.I-EFF inqume ukwandisa ithimba eliholwa yiPhini likaMengameli, uMnuz Floyd Shivambu, ngabaholi abane.Isinqumo sokwandisa ithimba labaholi sithathwe emhlanganweni wekomiti elididiyela imikhankaso yokhetho kwi-EFF.Abaholi abajutshwe ukuba bazoqinisa ithimba; uNobhala Jikelele, uMnuz Marshal Dlamini, owayeyiphini likanobhala jikelele, uNksz Hlengiwe Mkhaliphi namalungu esigungu esiphezulu; uMnuz Fana Mokoena, noNksz Reneiloe Mashabela.I-EFF ithatha lesi sinqumo nje, isanda kwethula umkhankaso wezethembiso zokhetho kuso isifundazwe iKwaZulu-Natal.Okhulumela i-EFF, uMnuz Sinawo Thambo, uthe emva kwempumelelo yomcimbi wokwethulwa kwezethembiso zokhetho babone isidingo sokuba baqinise ithimba labaholi.“IKwaZulu-Natal iyona elele isibili ngokwezinombolo zabantu ababhalisele ukuvota njengoba bengu-5 723 821 abantu ababhalisile esifundazweni. Umbango uzokuba mkhulu eKZN. Ingakho sikhethe ukuqinisa ithimba eliholwa uShivambu.”I-EFF yenza kahle KwaZulu-Natal okhethweni olwedlule njengoba yathola izihlalo eziyisishagalombili esiShayamthetho sesifundazwe, isuka kwezimbili.UThambo uthe bafuna ukuphinde bandise isibalo samavoti abazowathola KwaZulu-Natal okhethweni lwangoMeyi.“Muhle kakhulu umsebenzi owenziwa ithimba labaholi elijutshwe eKZN. I-EFF ikhombisa ukukhula nokulungela ukhetho. Ukugcwalisa kwethu inkundla ngesikhathi sethula umkhankaso wokhetho kukutshela lukhulu. Inkundla yagcwaliswa kuphela abantu abaqhamuka KwaZulu-Natal, nokusho ukuthi i-EFF iyathandwa eKZN. Asikungabazi ukuthi umsebenzi omuhle owenziwa ithimba labaholi uzoheha abantu abaningi ukuba bavotele i-EFF ukuze sikhiphe i-ANC emandleni. I-ANC yehluleke yancama ukuphatha.”Khonamanjalo: Umholi we-EFF, uMnuz Julius Malema, wethule umqulu wezethembiso zokhetho esifundazweni iGauteng, ngoMgqibelo.UMalema utshele izinkumbi ebezigcwele enkundleni iDobsonville ukuthi i-EFF izolunqoba ukhetho oluzayo.UMalema ukhwele wadilika emndenini wezimpunyela zakwa-Oppenheimer.Amalungu alo mndeni asematheni emva kokunikela ngezigidi zamaRandi kumaqembu ezepolitiki aphikisayo.Mumva nje, uNksz Rebecca Oppenheimer unikele ngoR15 million kwiqembu lezepolitiki elisha, iRise Mzansi.“Kungani abantu bakwa-Oppenheimer benikela ngezigidi kumaqembu ezepolitiki amasha, angenamlando? Sekunesikhathi eside abantu bakwa-Oppenheimer belawula izwe lethu. Sekuyisikhathi sokuthi sibuyise izwe lethu.”"
    },
    {
        "content": "I-EFF ithi izosiphikisa isinqumo senkantolo yaseKapa, sokulahla ngecala uNobhala jikelele waleli qembu uMarshall Dlamini.Inkantolo igwebe uDlamini izinyanga ezingu-18 ebhale ejele okuyisigwebo esilengiswe iminyaka emihlanu, ngecala lokushaya iphoyisa ngesikhathi kunenkulumo eyayibhekiswe esizweni ngo-2019 ePhalamende. Uhlawuliswe uR6 000 ngecala lokulimaza impahla.Leli qembu lithe uDlamini uzoqhubeka nemisebenzi yakhe nokuba yilungu lePhalamende.Okhulumela i-EFF uNksz Lee Anne Mathys, uthe uDlamini wayezivikela ngesikhathi kwenzeka lesi sigameko ePhalamende.Uthe wayevikela ubuholi be-EFF njengoba amaphoyisa ayeveze ukuthi umholi waleli qembu uMnuz Julius Malema wayengenzakaliswa.“Leli cala likuveza ngokusobala ukuthi kwakunezinhlelo zokucasula ubuholi be-EFF. Kwakunezinhlelo ngaleliya langa zokuthi kuvinjwe amalungu e-EFF ukuthi enze umsebenzi wawo. Yingakho sizosiphikisa lesi sinqumo senkantolo ngokuhlanganyela noDlamini.”Uthe inkantolo ikuvezile ukuthi uDlamini ngeke esakuphinda lokhu akwenza."
    },
    {
        "content": "ISHINTSHE umshovo i-EFF ijuba uNobhala-Jikelele wayo, uMnuz uMarshall Dlamini, embangweni wesikhundla sikandunankulu waKwaZulu-Natal.Seluvele luqalile ukhetho zidlana imilala kuyavotwa njengoba kuqalwe ngabavota ngokukhethekile izolo, nanamuhla beqhubeka. Kulindeleke ukuthi kusasa kuqale ukuvota uwonkewonke.Isifundazwe i-KZN ibukeka iyintombi efunwa yizo zonke izinsizwa kwezepolitiki ngoba imikhankaso yamaqembu iqine kakhulu khona.I-EFF imemezele ukuthi uDlamini uzongenela umbango wesikandunankulu njengoba zidlana imilala okhethweni. Lokhu kusho ukuthi uma ingase isithole isikhundla nguyena oyongena kusona ahole uhulumeni.Akuvamile kwezepolitiki ukuthi unobhala-jikelele ohlala ehhovisi elikhulu abuye ayobanga izikhundla ezingeni elingaphansi. Okunye okuqaphelekayo wukuthi i-EFF imeqile uSihlalo wayo waseKZN, uMnuz uMongezi Twala, yalanda uDlamini phezulu. Okwesithathu wukuthi i-EFF ithathe isikhathi eside kakhulu ukumemezela egadla ngaye kwesombango kandunankulu ekubeni amanye amaqembu kade abamemezela. Igama likaDlamini lize lavezwa wumholi weqembu, uMnuz uJulius Malema, emcimbini wabo womkhankaso wokugcina eLimpopo.UMalema uthe uma bethatha uhulumeni, bazojuba abantu abafundile abanesipiliyoni nabanamakhono afanele noma ngabe abawona amalungu e-EFF.UDlamini udabuka eMzimkhulu khona kulesi sifundazwe. Kuvalwa ihlandla likahulumeni nje ubeyilungu lePhalamende, emele lona iqembu lakhe.Ubuye aziwe njengosomabhizinisi kanti ubesanda kuthweswa iziqu ze-Bachelor of Arts in International Relations azithole e-Unisa nyakenye. UDlamini uphakanyiswa nje ngo-Ephreli nonyaka ulahlwe yicala lokushaya iphoyisa ngesihluku ePhalamende kanti kulindeleke ukuthi agwetshwe ngoMeyi 31.UDlamini uzanywe kaningi ocingweni wangatholakala njengoba belukhala lungabanjwa. Kuzanywe nomkhulumeli weqembu, uMnuz Sinawo Tambo, naye ongatholakalanga."
    },
    {
        "content": "I-ESKOM isicele amaqembu epolitiki ukuba ayeke ukunameka izingqwembe zokhetho kwingqalasizinda yayo.UNksz Daphne Mokoena okhulumela i-Eskom uthe akuvumelekile ukunameka izingqwembe kwingqalasizinda kagesi ngoba lokhu kungalimaza loyo ogibela kule ngqalasizinda.Uthe ngabasebenzi base-Eskom kuphela abavumeleke ukugibela kwingqalasizinda kagesi ngoba yibona abakwazi ukulandela imigomo yezokuphepha.Ngokujwayelekile izingqwembe zokhetho zinamekwa ezigxotsheni zikagesi nasezihlahleni.Khonamanjalo, i-Eskom ithembisa ukuthi ngeke uhambe kakhulu ugesi ebusika njengoba ilindele ukuwunqamula ngokwesigaba sesibili kuya kwesesine.Kungenzeka uma kukubi kakhulu unqamuke ngokwesigaba sesihlanu.Lezi zindaba zivezwe yisikhulu esiphezulu sase-Eskom uDkt Dan Marokane esithangamini sabezindaba.UMarokane uthe balindele ukuthi ugesi unqamuke izinsuku eziwu-50 phakathi kuka-Ephreli no-Agasti nonyaka.Ulindele ukuthi basebenzise udizili ka-R8.8 billion uma kuba nezimo eziphoqayo.Uthe abantu abehlise umoya ukuthi ugesi ungase unqamuke kuya kwisigaba sesishiyagalombili ngoba lokho ngeke kwenzeke.Uveze ukuthi izinhlelo zabo zokulungisa ingqalasizinda nemishini yabo ephehla ugesi zihamba kahle yingakho izwe selinezinsuku eziwu-31 zokunganqamuki kukagesi.Ubalule ukuthi uma kufe imishini ehambisa ugesi owu-14 000MW bazokwazi ukunqamula ugesi ngokwesigaba sokuqala kanti uma imishini yabo ifa kakhulu kulahleka ugesi owu-17 000MW bazobe sebewunqamula ngokwesigaba sesihlanu."
    },
    {
        "content": "INKAMPANI ephehla ugesi kuleli i-Eskom isiqale uhlelo lokucisha ugesi ngenhloso yokuhlenga ingqalasizinda yayo esengcupheni yokusha.INKAMPANI ephehla ugesi kuleli i-Eskom isiqale uhlelo lokucisha ugesi ngenhloso yokuhlenga ingqalasizinda yayo esengcupheni yokusha.UNkk Daphne Mokoena obhekelele ezokuxhumana e-Eskom, uthe ukucisha ugesi isikhashana akufani nohlelo lokunqanyulwa kukagesi ngenhloso yokuwonga okuyinto esime izinsuku ezingaphezu kuka-105.Uthe sebeqale uhlelo abalubiza ngokuthi yi-“Save Your Transformers. Save Lives” olugqugquzela abantu ukuthi bonge ugesi, bawuthenge ezindaweni ezisemthethweni, bangaxhumi nowezinyokanyoka.Uveze ukuthi i-Eskom iyaphoqeleka ukuthi inciphise ugesi amahora ambalwa ngenxa yokuthi ingqalasizinda yawo okungama-transformer iyasindwa ngenxa yokwebiwa kukagesi.Uthe u-94% wama-transformer asindwayo okusho ukuthi awu-2 111 ezweni jikelele. Atholakala  eLimpopo, KwaZulu-Natal, Gauteng, Western Cape, Eastern Cape, North West naseMpumalanga.“Ama-transformer agcina esesindwa ngenxa yokuxhunywa kukagesi wezinyokanyoka, ukwebiwa kukagesi, ukuthengwa kukagesi kubantu abangavunyelwe nokuxhunywa kwezigubhu ezingekho semthethweni. Kufanele siwucime ugesi ukuze sivikele ingqalasizinda yethu ngoba uma i-transformer isha lokhu kuchaza ukuthi indawo ingasala ingenagesi izinyanga eziyisithupha,” kuchaza uNksz Mokoena.Uthe ukucishwa kukagesi nokunqamuka kwawo akufani ngoba ukucima ugesi ukuze kuvikelwe ama-transformer akusho ukuthi ugesi usuke usaphehlwa kodwa usuke ukhona.“Uma sicima ugesi sisuke sivikela ukuthi ama-transformer angashi nempilo yabantu. Uma sinqamula ugesi usuke ungekho mningi ophehliwe ngakho siye siwunqamuke ukugwema ukuthi izwe libe mnyama bhuqe. Lo ocinywayo manje wenzela ukuvikela ukusha kwengqalasizinda kagesi,” usho kanje.Lapho bezocisha khona ugesi, uNkk Mokoena, uthe omasipala bazobazisa abantu ukuthi kuzocishwa nini.Ucele abantu ukuthi bonge ugesi, babike izigameko zobugebengu okubalwa labo abaxhume ugesi wezinyokanyoka, abeba ingqalasizinda kagesi ku-0800 112 722.Usihlalo wePietermaritzburg and Midlands Chamber of Business, uthe ukucima kukagesi kubi ebhizinisini futhi eMgungudlovu ugesi ucima njalo.Uthe osomabhizinisi abancane bayaphazamiseka ngoba abanayo imali yokuthenga ama-generator, labo abakwazi ukuthenga ama-generator inzuzo abayiboni ngenxa yokuthi imali iphelela kudizili.Isolezwe lithole ukuthi eMgungundlovu namaphethelo ugesi uye ucime ngabo-5 ekuseni ubuye ngo-9 ekuseni noma ucime ngo-5 ntambama bese ubuya ngo-9 ebusuku.Njalo ngosuku ugesi uhamba amahora amane ngenxa yohlelo lokuvikela ingqalasizinda."
    },
    {
        "content": "INKAMPANI ephehla ugesi kuleli ithi seyonge u-R12 billion ebizothenga ngawo udizili ukube inkinga kagesi obucima umlibe ibisaqhubeka.Lezi zindaba zivezwe ngoLwesihlanu, eGoli, nguNksz Daphe Mokwena okhulumela i-Eskom, othe sekuphele izinsuku eziwu-163 ugesi wagcina ukunqamuka okuyisimo esagcina ukubonakala ngo-2018.Kuzokhumbuleka ukuthi kusukela ngoMashi 26, ugesi awukaze unqamuke yize ubudingeka kakhulu ebusika.Selokhu kwaqala izinkinga zikagesi, i-Eskom ibiye isebenzise udizili uma imishini ephehla ugesi ngamalahle inenkinga, lokhu bekwenzelwa ukuqinisekisa ukuthi izwe alibi mnyama bhuqe.UNksz Mokwena uveze ukuthi ngoJulayi 9, ugesi obudingeka ezweni uwu-33 385MW kodwa akuzange kube nesidingo sokuwunqamula ngenhloso yokuwonga ngenxa yokuthi imishini iwuphehla kahle.Uthe kulo nyaka imali esisebenzile ngodizili wu-R3.62 billion kusukela ngo-Ephreli 1 kuze kube wu-Septhemba 5. Ngonyaka odlule imali eyayisisebenzile ukuthenga udizili ngesikhathi esifanayo iwu-R15.74 billion.Uveze ukuthi zihamba kahle izinhlelo zokulungisa iziphehli zikahgesi futhi iziteshi zabo zikhiqiza ugesi owu-66% nangaphezulu. Phakathi kweziteshi ezenza kahle kubalwa iKusile, Grootvlei, Kendal, Lethabo neMatla.Njengamanje i-Eskom iphehla ugesi owu-30 643MW ngosuku kanti ngezikhathi zantambama abantu bavamise ukusebenzisa ugesi owu-26 345MW.I-Eskom imemezele ukuthi ayilindele ukuthi kunqamuke ugesi ehlobo okuyisikhathi esisukela ku-Septhemba kuze kube wukuphela kukaMashi wonyaka ozayo.Yize ugesi ungasanqamuki kodwa kwezinye izindawo usacima ngenxa yokuthi kufanele kuvikelwe ama-transformer ikakhulukazi ezindaweni okuxhunywe kuwo ugesi wezinyokanyoka.UNksz Mokwena ucele abantu ukuthi bagade inqgalasizinda kagesi, uma bebona okungahambi kahle bashayele i-Eskom ku-0800 112 722 noma ku-WhatsApp 081 333  3323."
    },
    {
        "content": "ZIHAMBA kahle izinhlelo zokuguqula isimo enkampanini ephehla ugesi kuleli, i-Eskom njengoba imemezele ukuthi isiyonge u-R9.59 billion kwizindleko zikadizili kulo nyaka.UNksz Daphne Mokwena okhulumela i-Eskom uthe bazongile izindleko kudizili njengoba kulo nyaka besasebenzise oka-R3.48 billion kanti ngonyaka odlule ngesikhathi esifanayo base besebenzise oka-R13.07 billion.“Zihamba kahle izinhlelo zokuqinisekisa ukuthi i-Eskom isebenza kahle njengoba sikwazile ukonga imali ebesiyisebenzisa kudizili ngo-R9.59 billion,” kusho uNksz Mokwena.I-Eskom ibisebenzisa udizili omningi uma ugesi ucime kungalindelwe ngenxa yokufa kwemishini.Kuzokhumbuleka ukuthi sekuphele izinsuku eziwu-135 ugesi ungacimi eNingizimu Afrika.Ezindaweni lapho ucima khona kungenxa yohlelo olubizwa nge-load reduction, lapho i-Eskom iphoqeleka ukuthi icime ugesi ukuze ivikele ingqalasizinda.Ngokusho kukaNksz Mokwena, i-load reduction yenzeka kakhulu ezindaweni okuxhunywe kuzo ugesi wezinyokanyoka, ezinemiqasho nezinye esezidinga ugesi omningi kunalowo ingqalasizinda eyayakhelwe ukusabalalisa.Uthe uma ungacimi ugesi ingqalasizinda - okungama-transformer nokunye - ingasha bese kuthatha izinyanga eziningi ukuba ilungiswe. Ngakho ukugwema leso simo baye bacime ugesi ngezikhathi ezithile."
    },
    {
        "content": "INHLANGANO elwela ukuthi abantu badle ukudla okunomsoco, iHealthy Living Alliance (Heala), isembhidlangweni wokunxenxa uhulumeni ukuba aphoqe izinkampani zokudla ukuthi zibhale emakhathonini nasemathinini ukuthi ukudla kuthakwe ngani.Lapha kukhulunywa ngabakhiqiza iziphuzo, ukudla okusemathinini, okusezitsheni zoplastiki njengamayogathi nokusemakhathonini.UNksz Zukiswa Zimela obhekelele ezokuxhumana kwi-Heala, uthe banemikhankaso emibili eseqhulwini njengamanje. Owokuqala; owokuqinisekisa ukuthi amalebuli okudla anezithako zakho abhalwa ngaphambili, ngamagama agqamile futhi kusheshe kucaciswe ukuthi lokho kudla kunoshukela, usawoti namafutha angakanani.Owesibili; umkhankaso owokuthi intela kashukela isetshenziselwe ukuqinisekisa ukuthi abantu bakuleli banokudla okwanele ikakhulukazi izingane ezivela emindenini ehlwempu.Lokhu uthe kungenziwa ngokuthi kwengezwe isibonelelo sabangasebenzi noma kwakhiwe izindawo ezilonda ukudla okuzodliwa wumphakathi (food bank).Uthe amalebuli okudla avamise ukuba ngemuva lapho uzotshelwa ngokuthi lokho kudla kuthakwe ngani, ngabe kunempilo nokunye okuningi.Ubalule ukuthi amalebuli okudla ayadida ngoba abhalwe ngamagama esiNgisi angakhulunywa njalo.Lokhu uthi kwenza abantu bathenge noma yikuphi ukudla abasuke bezitshela ukuthi kunempilo kanti kunoshukela, usawoti, amafutha nokunye okungenampilo okusuke kucashile.Uveze ukuthi ukudla kakhulu ushukela, usawoti namafutha kubanga isifo sikashukela (i-type 2 diabetes), isifo somfutho wegazi (high blood), esenhliziyo kanjalo nesohlangothi.“Kubalulekile ukuthi abantu bafundiswe ngendlela yokudla kahle, ukuze bakwazi ukubona ukudla okunomsoco nokungenawo. Into esiyifaka emlonyeni inomthelela empilweni yethu ngoba kukhona asebeguliswa wuhlobo lokudla abakudlayo. Sidinga uhulumeni enze amalebuli okudla abe ngaphambili,” kusho uNksz Zimela.Uveze ukuthi amanye amazwe afuna ukuba nezakhamuzi eziphile kahle aseqalile ukuqinisekisa ukuthi amalebuli aba ngaphambili ekudleni. Kulawo mazwe kubalwa iBrazil, Mexico neChile.Ubuye wakhala ngokuthi eNingizimu Afrika abantu bakhuluphele ngokweqile njengoba ucwaningo luveza ukuthi abayisithupha kwabesifazane abawu-10 bakhuluphele ngokweqile kanti u-13% wezingane ukhuluphele kakhulu.Uthe izifo azigcini kwabesifazane nezingane ngoba olunye ucwaningo luveza ukuthi umuntu oyedwa kwabahlanu eNingizimu Afrika, unesifo somfutho wegazi, esenhliziyo noma usengcupheni yokuqalwa yilezi zifo.Konke lokhu uthe kufakazela ukuthi abantu kufanele badle ukudla okunomsoco, ngisho ezitolo kube sobala ukuthi yini abayithengayo."
    },
    {
        "content": "INHLANGANO eyengamele ukhetho, i-Independent Electoral Commission (IEC), ifuna lingahoxiswa icala elifakwe i-MK, efuna kuqalwe phansi ukhetho.I-IEC ifuna ukuthi iNkantolo yezoKhetho ichithe imizamo yeMK yokuhoxisa icala njengoba ifuna ukuthi leli cala lilalelwe ngokushesha.I-IEC ithe i-MK yenza izinsolo ezibucayi mayelana nokusingathwa kokhetho lwangoMeyi, yathi kubalulekile ukuthi lolu daba lulalelwe ukuze kuzozwakala iqiniso.Ngeledlule i-MK iveze ukuthi iyalihoxisa icala, yathi izobuye ilifake kabusha.Kepha i-IEC ithe i-MK ayizange ilandele imigudu elandelwayo uma uhoxisa icala.Encwadini yabameli, i-IEC ithe i-MK bekufanele ithole imvume yokuhoxisa icala enkantolo ehlalele udaba.Ithe lokhu kungenxa yokuthi icala selihambe izigaba ezahlukene njengoba kukhona imiyalelo esike yakhishwa inkantolo.I-MK yenza izinsolo zokuthi kwakhwabaniswa amavoti ngesikhathi kunokhetho, yathi kunamavoti angu-9 million angazange abalwe.Ummeli we-IEC, uMnuz Moeti Kanyane, uthe bafuna ukuthi icala lilalelwe.“Kusemqoka ukuthi leli cala lilalelwe izwe libuka, inkantolo bese ithatha isinqumo. Okungenani kufanele sazi ukuthi lezi zinsolo ezibucayi kangaka zinaso yini isisekelo.”UKanyane uthe bafuna nokuthi inkantolo isho ukuthi ubani okufanele akhokhele izindleko zabameli uma kuhoxiswa icala.“I-MK ayizange izibophezele ukuthi izozikhokhela izindleko zabameli. Lapha kumoshwe imali yomphakathi kulungiselwa icala, kanti bazolihoxisa. Kufanele inkantolo ibayalele ukuthi abakhokhe.”Ngesikhathi i-MK ihoxisa icala, yathi izobuye ilifake kabusha.Okhulumela -iMK, uMnuz Nhlamulo Ndhlela, uthe bahoxise icala ngenxa yokuthi sebethole ubufakazi obusha.Wathi bahoxise icala ukuze bezofaka ubufakazi obusha esicelweni abazosifaka kabusha.I-MK yafaka icala ngenyanga eyedlule, emva kokuthi ihlulekile ukuvimba ukumenyezelwa kwemiphumela yokhetho.I-IEC neDA bayasiphikisa isicelo se-MK, bakhala ngokuthi asinabufakazi.Yize i-MK yahlula wonke amaqembu abengenele ukhetho okokuqala, yaphinde yahlula namaqembu amadala afana ne-IFP ne-EFF, ubuholi be-MK abunelisekile ngale miphumela njengoba bekholelwa ekutheni balunqoba ukhetho.Le nhlangano ilale isithathu kuzwelonke, yahamba phambili ngamavoti KwaZulu-Natal."
    },
    {
        "content": "Inhlangano eyengamele ukhetho i-IEC ithi ithole izikhalo ezingu-579 kusuka kuqale ukhetho.USihlalo we-IEC uMnuz Mosotho Moepya uthe noma ubani unelungelo lokufaka izikhalo kusuka kumalungu omphakathi, amaqembu ezepolitiki noma abangenele ngokuzimela.Uthe izikhalo zithinta abazifake kungakaqedwa ukubala, ezabathi batshelwe ngabanye ukuthi bavotele othile kodwa esikhungweni abaliboni ivoti libaliwe, isikhalo sabathi amavoti abo awaveli esiteshini abavote kuso, ababuza ngokuthi zabiwa kanjani izihlalo ePhalamende nezikhalo zokuziphatha noma ukuqeqeshwa kwabasebenzi be-IEC.Uveze ukuthi banewindi lokulungisa amaphutha nokwenza imiphumela evelayo ibonakale ihlehla iphinde iye phambili.“Kunezikhawu ezingu-24 lapho ikhomishane iyalele ukuthi kuphinde kubalwe.” Kusho uMoepya.Uthe zingu-20 eGauteng izindawo okubalwe kabusha kuzo, ezintathu eNorth West neyodwa eLimpopo.Uthe ngeSonto bazobe bekulungele ukumemezela imiphumela yokhetho kusasa.UMthethosisekelo uthi i-IEC inezinsuku eziyisikhombisa ukumemezela imiphumela ngemuva kokhetho kodwa u Moepya uthe kumele bamemezele ngesikhathi abaqeda ngaso.Umholi woMkhonto Wesizwe uMnuz Jacob Zuma, uthe i-IEC ingajahi ukumemezela imiphumela yokhetho zingalaleliwe izikhalo zayo namanye amaqembu.UZuma uthe abafuni ukucasulwa ngokuthi kujahwe ukubala le miphumela ekubeni kunezikhalazo.\"Kujahwephi? Ikhomishini imele thina ngakho kumele isilinde uma sinezikhalazo. Asidlali, sifuna kubhekisiswe zonke izikhalazo kungaphuthunywa kukhishwe imiphumela,\" kusho uZuma.Phezu kokusho kanje kodwa iKhomishini ithe iyaqhubeka nokudedela imiphumela yokhetho ngeSonto ntambama."
    },
    {
        "content": "INHLANGANO yokhetho kuleli i-IEC, ithi ifuna lulalelwe yiNkantolo yoMthethosisekelo udaba lombango wokungena kukaMnuz Jacob Zuma ohlwini lwabaya ePhalamende.I-IEC ithe lolu daba ifisa lungene eNkantolo yoMthethosisekelo ngqo, lungaqali kwenye indawo futhi lube ngoluphuthumayo. Iveze ukuthi ifisa lusombululwe ngaphambi kosuku lokhetho.Izwe lilungiselela ukhetho lukahulumeni kazwelonke oluzoba ngoMeyi 29 nonyaka lapho okulindeleke ukuthi zidlane khona imilala.INkantolo yoMthethosisekelo kuleli kuba yiyona eyokugcina enquma ngezindaba ezisuke zibangwa futhi kuyona kukhona inhloko yamajaji nephini layo namanye amajaji amakhulu.I-IEC isanda kugqemeka ingozi engeqiwa ntwala, ilahlwa yinkantolo odabeni lombango wokungena kukaZuma ohlwini lwabaya ePhalamende.UZuma ngoDisemba nyakenye umemezele ukuthi usejoyine iqembu elisha uMkhonto weSizwe, walaxaza i-ANC.UMkhonto weSiwe umemezele ukuthi uhlasela ngoZuma kwesikamengameli futhi uphezulu ohlwini.I-IEC emuva kwalokho yamemezela ukuthi uZuma ngeke akwazi ukungena ohlwini ngoba uke walahlwa yicala wagwetshwa izinyanga ezingu-15 futhi wangakhokhiswa inhlawulo.UMkhonto weSizwe walufaka enkantolo udaba uphosela inselelo isinqumo se-IEC, amajaji afika alivuna iqembu.I-IEC emuva kwesinqumo ithe isalinde ukuthi amajaji akhiphe incazelo ngesinqumo sawo.I-IEC ithe inqume ukulwedlulisa udaba ngoba ilubona luphuthuma futhi uma lungase luyekwe, luzothunaza imiphumela yokhetho.AboMkhonto weSizwe bakhiphe isitatimende bethi kufanele uKhomishana we-IEC, uJanet Love esule esikhundleni ngoba ubukeka elubhedlile lolu daba lukaZuma. Bathe ngeke besamethemba ukuthi usebenza ngobuqotho."
    },
    {
        "content": "IKHOMISHINI yezoKhetho kuleli, i-Independent Electoral Commission (IEC) isithembise ukuthi izolikhokhela maduzane idlanzana elisele labasebenza ngokhetho, elingakabatholi onsumbulwane balo.Ikhomishini ithe kusele kuphela u-2% wabasebenza ngokhetho abangakaholi.Ithe u-98% wabasebenzi ababalelwa ku-270 000, sebayithola imali yabo.Ikhomishini iveze lokhu kuphela izinyanga ezimbili namhlanje kwaba nokhetho lukazwelonke nolwezifundazwe olwalungoMeyi 29, nonyaka. Isitatimende sekhomishini, sithe okwenze kwaba nokubambezeleka ukukhokhela abasebenzi ngeminye yemininingwano engafikile kubalwa neyasemabhange.“Imiqingo ithinta indaba yokungasayinwa kwamaphepha ashoyo ukuthi babesebenza, imininigwane yasemabhange kanjalo nezinkontileka ezingasayiniwe. Ngaphandle kwale mininingwane, asikwazi ukukhokha. Inqwaba yabasebenza ngokhetho sabakhokhela ngoJuni,” kusho ikhomishini. Ikhomishini iyalele abangakakhokhelwa ukuthi baxhumane namahhovisi ekhomishini lapho babeqashwe khona ukuze kulungiswe izinkinga ezikhona.Ithe uma kungukuthi abakwazi ukufinyelela emahhovisi, bangathumela imininingwane yabo nge-email ku:[email protected].Kumele bafake amagama abo agcwele, inombolo kamazisi, izinsuku abazisebenza, isikhungo ababesebenza kusona kufaka nesifundazwe nenombolo yocingo. Ikhomishini iveze ukuthi iphoqwe ngumthetho ukuthi ibambe imali yentela uma sebekhokhelwa.“Sikhumbuza abasebenza ukuthi kumele sibambe imali yentela ezoya ophikweni oluqoqa intela iSouth African Revenue Services (SARS).”Ekhasini likaFacebook lekhomishini, abaningi bebekhala ngentela, bethi babanjelwe imali enkulu.Kuzokhumbuleka ukuthi kube nezikhalazo ezinhlakeni ezehlukene ngolayini abade ezikhungweni zokuvota ngosuku lokhetho.Iqembu iMK lize yaya enkantolo ifuna kuqalwe phansi kubalwe kabusha ngoba lingeneme ngemiphumela yokhetho.Izinkantolo zibe matasa ngamacala ahlukene athinta ukhetho."
    },
    {
        "content": "NJENGOBA ezobe emathathu amaphepha okuvota okhethweni lukazwelonke ngenyanga ezayo, ikhomishini yezokhetho isixwayise abavoti ukuthi bavote kanye ephepheni ngalinye.Ikhomishini iveze ukuthi uma uke wavota kabili noma ngaphezulu ephepheni elilodwa, lelo voti liyothathwa njengento engekho.Lokhu kuvezwe yisikhulu esiphezulu sekhomishini, uMnuz Sy Mamabolo, ekhuluma esithangamini sabezindaba ngoLwesibili, eGoli.UMamabolo uchaze kabanzi ngamaphepha amathathu okuvota kulolu khetho lwangoMeyi 29.“Iphepha lokuqala lizobe liqukethe amaqembu ezepolitiki kuphela, kanti kulona kuzobe kuvotelwa izihlalo ezingu-200. Leli phepha linamaqembu evile ku-50 azobe efuna ukuvotelwa kanti laziwa ngokuthi yi-PR. Elesibili kuzovotelwa amaqembu kanjalo nabangenele ukhetho ngokuzimela. Kulona kuzobe kuvotelwa abasuka ezifundazweni abaya ePhalamende. Kwelesithathu kuzobe kuvotelwa amaqembu kanjalo nabangenela ukhetho ngokuzimela abazoya eziShayamthetho zezifundazwe. Isifundazwe ngasinye sizoba nephepha lesithathu laso elihlukile kunezinye izifundazwe.”Unxuse abavoti ukuthi bazinike isikhathi ngaphambi kokuba bashaye u-X ngoba uma benze iphutha bawufaka endaweni okungeyona uma sebephinde bewushaya kwenye indawo lelo phepha liyothathwa njengelicekeleke phansi, lingabalwa njengevoti elisemthethweni.Uveze ukuthi emaphepheni okuvota kuzoba negama eligcwele leqembu, isifingqo segama leqembu kanjalo nesithombe somholi weqembu.Kwabangenela ukhetho ngokuzimela kukhona igama lalowo mholi, ubuso bakhe kanjalo negama elithi INDEPENDENT. "
    },
    {
        "content": "Inhlangano eyengamele ukhetho kuleli, i-Independent Electoral Commission (IEC) iyazihlangula embangweni wobuholi beqembu uMkhonto Wesizwe (MK) kulandela incwadi ebhalelwe yona wuMnuz Jabulani Khumalo ecela ukuthi kuhoxiswe owayengumengameli uJacob Zuma njengomholi.NgoLwesibili ekuseni Isolezwe libike ukuthi uKhumalo, owabhalisa iMK, ubhalele i-IEC eyicela ukuthi ihoxise uZuma njengobuso beqembu.Incwadi uyibhale ngemuva kokuxoshwa kwakhe kuleli qembu ekupheleni kwenyanga edlule. Abe-IEC bakubeke kwacaca esitatimendeni abasikhiphile ukuthi bona babambe elentulo ukuthi uZuma wumholi weqembu okunye abahlangene nakho.Kwenzeka lokhu nje, ngoLwesihlanu eNkantolo yoMthethosisekelo kuzolalelwa udaba lombango phakathi kwe-IEC noZuma ngokungena kwakhe ohlwini lwabamele iqembu ePhalamende.I-IEC yathi ngeke akwazi ukungena ngenxa yokuthi wagwetshwa izinyanga ezingu-15 ejele kodwa inkantolo yasiguqula leso sinqumo."
    },
    {
        "content": "UMA uzobe usebenza ngosuku lokhetho lukazwelonke uMeyi 29, 2024 noma uzobe ungekho endaweni obhalisele ukuvota kuyona, ikhomishini yezokhetho kuleli ivule ithuba lokuthi ufake isicelo sokusheshe uvote.Abagulayo abangakwazi ukuhamba, abakhulelwe kanjalo nabaphila nokukhubazeka abafisa ukuvakashelwa emakhaya nabo bazokwazi ukusheshe bavote ngokuthi bafake isicelo.Izicelo zokuthi usheshe uvote zivulwe kusuka izolo kuze kube uLwesihlanu, uMeyi 3, 2024. Isicelo singafakwa emahhovisi ekhomishini, komasipala noma kwi-website yekhomishini.Kuzokhumbuleka ukuthi njengoba kulolu khetho ungeke ukwazi ukuvota endaweni ongahlali kuyona, kubalulekile ukuthi usheshe ubhalisele ukuvota ngokuyisipesheli.Abanye abangakwazi ukubhalisela ukuvota okuyisipesheli kubalwa izintatheli, amaphoyisa, ojele kanjalo nanoma ibaphi abanye abasebenzi abazobe betohoza ngosuku lokhetho oluzoba yiholidi.Abagunyaziwe ukuthi bavote ngokuyisipesheli bazovotiswa ngoMeyi 27 noMeyi 28. Isikhulu sekhomishini yezokhetho KwaZulu-Natal, uNkk Ntomb’futhi Masinga, sisanda kutshela Isolezwe ukuthi abakubuzi isizathu esenza ukuthi usheshe ufune ukuvota.“Asikubuzi ukuthi kungani ufuna ukushesha uvote. Siyakubhalisa nje ukuthi usheshe uvote. Nginxusa labo abazobe bazi ukuthi ngosuku lokhetho bazobe bengekho lapho behlala khona ngoba besebenza ukuthi basheshe babhalisele ukuvota,” kusho uNkk Masinga.Namhlanje ikhomishini inesithangami nabezindaba lapho izokhuluma ngezinto ezehlukene ezithinta ukhetho ezithinta nendaba yokuvulwa kwezicelo zokuthi abantu babhalisele ukuvota.Abafuna ukubhalisela ukuvota bangaya kwi-website yekhomishini ethi:www.elections.org.za.Bangathumela nomqhafazo wabo onenombolo kamazisi enombolweni ethi:32249. Umqhafazo uzobiza u-R1. Ungashayela nenombolo yekhomishini ethi:0800 11 8000, ukuze uthole ulwazi ngokufaka isicelo sokusheshe uvote. Kuzokhumbuleka ukuthi lolu khetho lufike ngesikhathi lapho izwe ligubha iminyaka engu-30 lakhululeka.Izinkumbi zabantu bakuleli zavota okhethweni lokuqala lwango-1994. Khonamanjalo uMnyango wezaseKhaya ukhumbuze umphakathi ukuthi azovulwa wonke amahhovisi awo njalo ngemiGqibelo kusuka ngo-8 ekuseni kuze kube u-1 ntambama.Amahhovisi azovulwa ukuze abantu balande omazisi babo, ukufaka izicelo zomazisi abasha kanjalo nokukhishwa komazisi besikhashana. Azovulwa kuze kube uMeyi 25, 2024. Azovalwa ngo-Ephreli 27, 2024 ngoba yiholidi. "
    },
    {
        "content": "I-IFP imise ilungu lePhalamende elisolwa ngokuhlukumeza unkosikazi walo.UMnuz Sanele Zondo, ongusihlalo we-IFP Youth Brigade, umiswe kuzo zonke izikhundla aziphethe.Umiswe emva kokuthi unkosikazi wakhe, uNkk Simenyiwe MaDlomo Zondo, emsole ngokumhlukumeza.UNkk Zondo wenze le zinsolo ngesikhathi ekhuluma bukhoma enkundleni yezokuxhumana i-Instagram.UNkk Zondo wenze inkulumo emva kokuthi sekuphele izinsuku ezinhlanu kubikwe ukuthi unyamalele.Ekhuluma ngoLwesithathu, uNkk Zondo usole umyeni wakhe ngokumshaya, nangokungamnaki.Okhulumela i-IFP, uMnuz Mkhuleko Hlengwa, uthe banqume ukunikeza uZondo ikhefu elikhethekile ngenxa yobucayi bezinsolo ezenziwe uNkk Zondo.“Lokhu kuzomnika ithuba lokuthi ayolungisa izinkinga zasekhaya.”UHlengwa uthe bazibonile izinsolo ezenziwe uNkk Zondo, wathi bafuna ukuthi ziphenywe izinhlaka zomthetho.“I-IFP ihlezi izibophezela ekuthuthukisweni kwabesifazane. Lokhu kubonakala emithethweni nasezithembisweni zokhetho esizenzayo. Sihlezi sizibophezele emkhankasweni wokulwa nokuhlukumeza ngokobulili. Lolu daba siyalusukumela, sithanda ukuqinisekisa umphakathi ukuthi sizobhekana nalo ngokushesha, futhi sizoluphatha ngobunono.”UHlengwa uthe zonke izindaba ezithinta i-IFP Youth Brigade zizosingathwa ihhovisi likanobhala jikelele walolu phiko, uMnuz Mlungisi Mabaso, kuze kuphele ikhefu elinikezwe uZondo.“Uma kukhona okusha ngalolu daba sizophinde senze esinye isimemezelo.”UHlengwa uthe bajabule ngokuthi uNkk Zondo utholakale ephila.UNkk Zondo wayekade egcine ukubonakala ngesonto eledlule njengoba eqhamuke esevumbuka ezinkundleni zokuxhumana.Ukhale ngokuthi uZondo wamthembisa ukumakhela umuzi emuva kokushada kodwa wagcina ehlala endlini karawondi kubo ayifanise nehhoko. Ukhale ngokuthi emuva kokubuya kwenkosikazi kaZondo endala, uZondo ubesehlala elala endlini yayo futhi engakudli ukudla amphakela kona. Ubuye waveza nezinsolo zokushaywa nguZondo athe wagijima kuqala waya esiteshini samaphoyisa eyovula icala kodwa bagcina bengawavulanga ngoba kwavunyelwana ngokuthi bayokhuluma njengomndeni. UZondo uyaziphika izinsolo abekwa zona njengoba ethi uyena ohlukunyezwa unkosikazi.UZondo uthe ngelinye ilanga umkakhe wake wamshaya waze wopha, waze waveza nesithombe lapho ayephuma khona igazi ngasehlweni.Uthe wazama ukuyovula icala emaphoyiseni kodwa wagcina engalivulanga emva kokungenela kwemindeni.UZondo ugcagcelwe ngoMashi kulo nyaka.UNkk Zondo ukholwa ukuthi umyeni wakhe umhlukumeza ngoba nakhu efuna ukuthatha unkosikazi wesithathu.Kepha uZondo uthe izinkinga zabo zaqala emva kokuthi eveze ukuthi ufuna ukulanda ingane yakhe ayithola ngaphandle komshado.Uthe unkosikazi wakhe waqala ukumshintshela emva kwalokho. "
    },
    {
        "content": "PHEZU kokuqengqeleza phambili kwe-MK Party ngamavoti okhethweni lwesifundazwe, iqembu Inkatha Freedom Party (IFP) yilo eseliziveze njengababeki benkosi kuhulumeni wesifundazwe. Lokhu kuhlaluke ngesikhathi uMengameli we-IFP, uMnuz Velenkosini Hlabisa, ememezela ukuthi banesivumelwano sokusebenzisana ne-ANC, DA ne-NFP KwaZulu-Natal. Ngokusho kukaHlabisa, la maqembu aphinde asho ngazwi linye ngegama longaba undunankulu. Lowo uSihlalo we-IFP KwaZulu-Natal, uMnuz Thami Ntuli.Lesi sivumelwano sishiya ngaphandle iqembu okuyilona elihamba phambili ngokwezihlalo esiShayamthetho, i-MK, okuthiwa ayizange ifike emhlanganweni eyayiwucele ne-IFP ngoMsombuluko.Umhlangano weSishayamthetho nozobumba uhulumeni wesifundazwe uhlelelwe ukuba kusasa.Esithangamini nabezindaba, uHlabisa uveze ukuthi KwaZulu-Natal baphothula izingxoxo zokubusa ngokubambisana ne-ANC, DA, ne-NFP. La maqembu uma ehlanganisiwe anezihlalo ezingu-41 kwezingu-80 esiShayamthetho.UHlabisa uthe wonke amaqembu abaxoxa nawo alemukele igama likaNtuli ukuba athathe njengondunankulu.UHlabisa uthe izingxoxo zisaqhubeka, wathi kodwa sebevumelene ukuthi ubani ozokuba uSomlomo nozokuba yiPhini likaSomlomo.“Sisazokuba nezinye izingxoxo. Siyazi ukuthi isikhathi asisekho njengoba sibekelwe umnqamulajuqu wangoLwesihlanu.”UHlabisa uthe bazi ukuthi i-NFP izosebenzisana nabo.Izolo kusabalale izithombe zikamengameli we-NFP, uMnuz Ivan Barnes, enomhlangano nomholi we-MK, uJacob Zuma.Lokhu kwenze kwaba namahlebezi okuthi i-NFP izosebenza ne-MK.UHlabisa uthe kade benomhlangano izolo ekuseni noBarnes, wathi bazophinde babe nomunye umhlangano khona izolo ebusuku.“Angiyiboni into embi uma uBarnes eyohlangana noZuma. Nathi njenge-IFP asinankinga nokuhlangana ne-MK yize umhlangano wethu wabhuntsha. Iqiniso ukuthi ukuze sikwazi ukuyisa izwe phambili, kufanele sixoxe.”Uma i-NFP ingashaya ungqimphothwe ihlangane ne-MK, esebenzisana ne-EFF, kungasho ukuthi zombili izinhlangothi zizokuba nezihlalo ezilingayo.UHlabisa uthe abakawuvalile umnyango kwi-MK athe yabalindisa umlibe.“Ithimba lethu ebelisingethe izingxoxo lalinda amahora amabili endaweni yomhlangano. Latshelwa ukuthi abaholi be-MK kukhona lapho bebambezeleke khona. Ithimba lethu lagcina lihlakazeka, lashiya uHlengwa (uMnuz Mkhuleko), nomyalelo wokuthi akofona uma kwenzeka befika abe-MK. UHlengwa wahlala amanye amahora amabili, lutho ukufika kwabaholi be-MK. Sekuphinde kwaneminye imizamo yokuthi kube nomhlangano. Asinankinga nokuhlangana nabo.”UHlabisa uveze ukuthi kuzwelonke bazokuba yingxenye kahulumeni wobumbano ohlongozwa yi-ANC.UHlabisa uthe bakhethe ukuba yingxenye yohulumeni wobumbano ngenxa yokuthi alikho iqembu elinezihlalo ezanele ukuthi libuse ngokuzimela.“Into esenza ukuthi sivume ukuba yingxenye kahulumeni wokubambisana ukuthi siyafuna ukubona izwe lakithi liya phambili. Sibakhathalele abantu bakithi, sifuna ukubona izwe liya phambili.”UHlabisa ukuchithile ukuthi uthenjiswe ukunikwa isikhundla sePhini likaMengameli wesibili.“UMthethosisekelo awuvumi ukuthi kube namaphini kamengameli amabili. Ngakho-ke laba abathi ngizokuba iphini likamengameli wesibili bakhuluma into engekho.”UHlabisa uthe beyi-IFP banesipiliyoni sokuphatha ezigabeni ezahlukene zikahulumeni.“Kuzwelonke sasiyingxenye yohulumeni wokubambisana owawuphethe emva kokhetho lwango-1994. Sake saphatha KwaZulu-Natal, siphethe komasipala.”UHlabisa uthe ukuba yingxenye yohulumeni wokubambisana akusho ukuthi bazolahlekelwa ukuzimela.“Sizoqhubeka nokuzimela. Manje isikhathi sokusebenzela izwe.”UHlabisa ukhale ngabantu abangayivotelanga i-IFP athe bafuna ukubakhethela ukuthi basebenze namaphi amaqembu.“Angeke sivume abantu abangazange bayivotele i-IFP ukuba basilawule. Awukwazi ukufike ungasivoteli bese ufuna ukusikhethela ukuthi senzeni.” "
    },
    {
        "content": "UMENGAMELI we-IFP, uMnuz Velenkosini Hlabisa, untweze ngendiza phezu kwenkundla iMoses Mabhida ephephezelisa ifulegi leqembu lakhe ebikezela umcimbi. I-IFP izoba nomcimbi wokwethula izethembiso zokhetho eMoses Mabhida, eThekwini, ngeSonto.Inkundla iMoses Mabhida ibukeka ilokhu iyinkundla yamaqembu ezepolitiki lapho ethula khona izethembiso zawo njengoba i-EFF isibuya khona ne-ANC yenze okufanayo.Kuyaphithiza ezweni njengoba amaqembu ehlukene ezihlela kahle kubhekwe okhethweni lukazwelonke oluzoba ngoMeyi nonyaka. I-IFP imatasa nomkhankaso wayo ewusabalalisela ezindaweni ezehlukene ngethemba lokuzuza amavoti.UHlabisa nabanye abaholi bethule indiza yomkhankaso esikhumulweni eVirginia, eThekwini ngoLwesihlanu. Indiza ibinesithombe se-IFP yase igaxwa ifulegi okuthe uma iphakama laphephezela.Ifulegi linobuso bukaHlabisa nomsunguli weqembu inkosi Mangosuthu Buthelezi engasekho. I-IFP izobe ingenela ukhetho lukazwelonke  okokuqala ngaphandle komsunguli wayo uShenge osekhotheme.Ngaphambi kwendiza i-IFP imemezele ukuthi kube yimpumelelo ukuhanjiswa kohlu lwabazoyimela ePhalamende. Ithe ikwazile ukuthobela umnqamulajuqu obukwe yi-IEC wangoLwesihlanu.Kulindeleke ukuthi amalungu e-IFP atheleke ngobuningi bawo uma sekwethulwa umyalezo wezethembiso zokhetho okulindeleke ukuthi uphume kuHlabisa."
    },
    {
        "content": "UBEHLELI ezwini lokuthi “Sethembe” uMengameli we-IFP, uMnuz Velenkosini Hlabisa, ethula umqulu wezethembiso waleli qembu ofaka nendaba yokuthi kutshalwe amasosha ezindaweni ezihaqwe ubugebengu, ukuqashwa kwamaphoyisa enele ukulwa nobugebengu kanjalo nokuqeda ngenkinga kagesi ehlasele izwe kanjalo nokwakha amathuba emisebenzi.UHlabisa uthule umqulu wezethembiso onamaphuzu angu-13, okuyiwo abahlose ukudla ngamabala ngawo njengoba kubhekwe okhethweni lukazwelonke ngoMeyi 29.Lo mqulu uwethule enkundleni iMoses iMabhida eThekwini, ebigcwele phama abaseka leli qembu, abadele ilanga bayothamela umyalezo wezokhetho obuthulwa okokuqala ngaphandle komsunguli waleli qembu, iNkosi Mangosuthu Buthelezi.UShenge ukhothame nyakenye, kanti kulo mqulu bekunxuswa abalandeli beqembu ukuthi benzele uMntwana, ngokuvotela ngobuningi babo leli qembu.Enkulumeni kaHlabisa ethathe ngaphezu kwehora, uveze ukuthi bakhathazekile ngobugebengu obenza abesifazane bangakwazi ukuhamba ngokukhululeka.“Izwe lisengcupheni yokuthi liwe bhu phansi. Sizoqeda ngenkinga kagesi ekhungethe kuleli, sakhe amathuba emisebenzi njengoba u-80% wale misebenzi izobekelwa abantu bakuleli, u-20% abantu bokufika. Sizonyusa imali yezibonelelo, eyezingane kanjalo neyabantu abadala. Sifuna kube nesibonelelo sabangasebenzi sikaR3 000 esizosiza besafuna imisebenzi.”Ukhale ngokuvalwa kwezindawo zokuholela izaguga wathi bazovuselela namakolishi avalwa okubalwa othisha nawabahlengikazi.“Abesifazane nezingane abakwazi ukuhamba ngokukhululeka. Sizotshala amasosha ezindaweni ezihaqwe ubugebengu kuleli obuhlalise umphakathi lubhojozi.” Uthe bazonika amandla izinkantolo zamakhosi ukuze zikwazi ukukhipha izigwebo ezinzima kwabenza ubugebengu, kuqashwe namaphoyisa enele ukulwa nale nkinga.Uveze ukuthi kuzobuyekezwa isikhwama esixhasa ngemali yokufunda emakolishi nasemanyuvesi iNSFAS.Odabeni lwabokufika, uthe kumele babe namaphepha acacile okuthi bazohlala isikhathi esingakanani njengoba kwenzeka nakwamanye amazwe, ngeke kube yikwampunzi edla emini.“Asicwasi abantu bokufika kodwa sibeka abantu bakuleli phambili. Sifuna kuhlomule bona ngezinsiza zakuleli.” Uveze ukuthi kuzokwehliswa ukubiza kwentengo kaphethroli ukuze kungabizi ukudla.Kwezemfundo, uthe bazoqeqesha kabusha othisha.“Sifuna ukunika othisha ithuba lokuthola amakhono amasha. Kwezempilo sifuna wonke umuntu athole ukunakekeleka, sakhe imitholampilo lapho kuhlala khona abantu.” Uthe bazokwakhela abantu izindlu ezizobanika isithunzi, okuzothi uma iqeda ukwakhiwa ifakwe ugesi welanga ukuze kungabi nenkinga yokucishwa kukagesi.“Siyovala imigodi egcwele emigwaqweni. Imali eningi iyoyiswa komasipala, sizovuselela izitimela namabhasi. Sizoxoxa nosomatekisi ukuze sizwe ngezinkinga zabo ngoba yiyona mboni ephethwe ngabantu abamnyama.” Uthe umhlaba ohleli ongenziwa lutho uyonikwa abantu ukuze bawusebenzise.“Senibhikishe kwanela, nashisa amathayi, navala imigwaqo, kodwa akukho zinguquko. Ziyekeni lezi zinto manje, hambani niyoshintsha uhulumeni ngevoti ngoMeyi 29.” Kube nomunyu ngesikhathi kudlalwa i-video kaShenge lapho ayevivisa khona abalandeli."
    },
    {
        "content": "KUBHEKWE ukuthi i-IFP neDA banikwe isikhundla sokuhola ikomiti esaphucwa kabuhlungu i-EFF kuMasipala waseThekwini.I-IFP neDA kulindeleke ukuthi banikezwe izikhundla zokuphatha amakomiti amasha abunjwe emva kokuhlukaniswa kwekomiti ebeliphethwe i-EFF.Ikomiti elihlukaniswe phakathi elokuHlaliswa kwaBantu, manje sekuzokuba nekomiti elibhekele ezithinta Amanzi, uGesi nokuQoqwa kukaDoti, bese kuba khona elibhekele ukuHlaliswa kwaBantu, ezokuThutha nezobuNjiniyela.Isinqumo sokuhlukaniswa kwekomiti sithathwe emhlanganweni wesigungu esiphezulu obungoLwesibili, umhlangano womkhandlu iwona ozothatha isinqumo sokugcina ngokusungulwa kwamakomiti amasha.IMeya kaMasipala, uMnuz Cyril Xaba, ithe bakhethe ukuhlukanisa ikomiti phakathi ngoba bafuna ukuthi umkhandlu ubhukule ekuhambiseni izidingo kubantu.UXaba uthe ukusungulwa kwamakomiti amasha kuzokwenza ukuthi kube lula ukuqapha ukusebenza kweminyango engaphansi kwalama komiti, wathi kuzokwenza ukuthi umasipala uqoqe imali eningi.Ikomiti lokuHaliswa kwaBantu beliphethwe ikhansela le-EFF, uMnuz Themba Mvubu, owakhishwa ngasekuqaleni kwalo nyaka emva kokuchitheka komshado we-ANC ne-EFF.Umthombo onolwazzi ngodaba uthe izikhundla zokuphatha amakomiti amasha zizonikwa i-IFP ne-DA.La maqembu abengabhekani ne-ANC eThekwini, kodwa kubukeka sengathi seligaya ngomunye umhlathi manje njengoba sekunohulumeni wokubambisana KwaZulu-Natal nakuzwelonke obunjwe ilamaqembu womathathu.I-IFP neDA abazange bawungenele umbango wesikhundla sobumeya ngesikhathi kuqokwa uXaba ngasekuqaleni kwenyanga, phambilini la maqembu abeyaye ayibangise i-ANC uma kuqokwa imeya.Amakhansela e-IFP neDA kuMasipala waseThekwini akuncomile ukuhlukaniswa kwamakomiti, kepha athi awazi lutho ngendaba yezikhundla okuthiwa azonikwa zona.Ohola i-IFP kuMasipala waseThekwini, uMnuz Mdu Nkosi, uthe ikomiti lokuHlaliswa kwaBantu bekufanele lihlukaniswe, wakhala ngokuthi belinomsebenzi omningi kakhulu.“Empeleni kudala la makomiti ayehlukene. Angicabangi ukuthi kukhona umuntu ongaphikisana nalesi sinqumo ngoba sibeka phambili abantu. Umuntu mhlawumbe ongaphikisa iloyo ozicabangela yena yedwa.”UNkosi uthe akazi ngendaba yokuthi bangase banikwe isikhundla, wathi izingxoxo ziphethwe ubuholi obuphezulu.“Thina sizozwa ngobuholi obuphezulu bese silandela lokho abakushoyo.”Ohola iDA kuMasipala waseThekwini, uMnuz Thabani Mthethwa, uthe ukuhlukaniswa kwekomiti kuzokwenza ukuthi kube lula ukuthi balandelele ukusebenza kweminyango engaphansi kwekomiti.UMthethwa uthe azikho izingxoxo zokuthi banikwe isikhundla.“Ingakho bengakhethwanga osihlalo bamakomiti ngoba azikho izingxoxo.”"
    },
    {
        "content": "I-IFP ikhuza ukudonsisana phakathi kwamaqembu amakhulu ayingxenye yohulumeni wokubambisana osanda kwakhiwa.I-IFP ifuna ukuhlalisa phansi abaholi be-ANC nabeDA ukuze kuxazululwe izinkinga ezifufusayo kuhulumeni wobumbano owakhiwe amaqembu ayisikhombisa.I-ANC neDA bathola izihlalo eziningi okhethweni, njengoba i-ANC izihola phambili, ilandelwe iDA.Abaholi be-ANC nabeDA abavumelani ngokujoyina kwePA, iDA ikhala ngokuthi i-ANC ayizange ibonisane nabo ngaphambi kokuthi ivumele iPA ukuba ijoyine.Ngakolunye uhlangothi i-ANC ithi iDA ayinawo amandla okuvimba amanye amaqembu afuna ukujoyina uhulumeni wokubambisana. I-DA nePA bayinkukhu nempaka, iPA ibikhankasa ngokuthi ifuna ukugudluza iDA eWestern Cape.Okhulumela i-IFP, uMnuz Mkhuleko Hlengwa, uthe bafuna ukuthi kuqedwe ngokushesha ukungaboni ngaso linye.“Umengameli we-IFP, uMnuz Velenkosini Hlabisa, usejuba ithimba ebelisimele ezingxoxweni zokubambisana, eliholwa iphini likamengameli inkosi Mzamo Buthelezi, ukuba lixoxe nabaholi bamaqembu. Sibona kunesidingo sokuthi kube nomhlangano, ukuze sixazulule izinkinga. Njengoba siyingxenye yohulumeni wobumbano, sizibophezele ekwenzeni isiqiniseko sokuthi sixazulula zonke izinkinga ukuze sizokwazi ukuyisa phambili izwe lethu,” kuchaza uHlengwa.Ukudonsisana phakathi kwabaholi be-ANC neDA sekwenze ukuthi kube khona ababona sengathi uhulumeni wobumbano uzohlakazeka.Kepha uHlengwa uthe lesi yisiwombe nje esidlulayo.“Lezi ezinye nje zezinkinga eziyaye zibe khona uma ingane iqale ukukhasa. Uhulumeni wokusebenzisana wakhiwe amaqembu amaningi. Into ebalulekile ukuthi kuhlalwe phansi kuxoxwe uma kunokwahlukana kwemibono. Kufanele ekugcineni sikwazi ukukhuluma ngezwi elilodwa.”UHlengwa uthe bayazi ukuthi kule minyaka emihlanu abazobusa kuyo ngokubambisana kuzokuba nezinkinga ezinkulu ezizoqhamuka.“Into nje ezobaluleka ukuthi sihlale sibonisana, sivumelana ngalokho okuzoyisa izwe phambili.”Amanye amaqembu ayingxenye yohulumeni wokubambisana iGood, nePAC. Izolo, lamaqembu ajoyinwe yiFF Plus.Umholi weFF Plus, uDkt Pieter Groenewald, uthe bajoyine uhulumeni wobumbano ngoba banesifiso sokwakha kabusha iNingizimu Afrika.“Inkulumo eyethulwe umengameli (uCyril Ramaphosa) ngesikhathi egcotshwa ihambe emazwini esiwasho ngesikhathi sikhankasela ukhetho. Njengeqembu sizibophezele ekuletheni uzinzo ezweni.”"
    },
    {
        "content": "I-Investigating Directorate (ID) ngaphansi kophiko lwezokushushiswa komphakathi iNational Prosecuting Authority (NPA) luthi lucela ukushayiswa ngomoya lwenze umsebenzi walo ngaphandle kokuqagela okungenasidingo.I-ID ikusho lokhu ngesikhathi iphawula ngodaba oluphume kwiSunday World ngeSonto lapho kubikwe ukuthi uSihlalo we-ANC kuzwelonke uMnuz Gwede Mantashe uzokhalelwa amasongo kaSigonyela maduze.Ithe ukuboshwa kwakhe kusukela ekutheni imizi yakhe eGauteng nase-Eastern Cape yengezelwa ezokuphepha yinkampani iBosasa eyayithola amathenda kuhulumeni.Iphephandaba licaphune ababili abasondelene noMantashe omunye okuthiwa uthe uyazi ngokuboshwa kwakhe futhi inhloso yakho ukumhlambalaza.Esitatimendeni i-ID ithe ayiphawuli ngophenyo esuke ilwenza futhi kubalulekile ukuthi kuqondiswe inkulumo ethinta ihhovisi layo.“I-ID ayisithathanga isinqumo noma ikhulume ‘ngokuboshwa okuzokwenziwa maduze’ kukaMnuz Mantashe. Akucaci ukuthi le nkulumo isukaphi kodwa ayiveli kwi-ID,” kusho isitatimende."
    },
    {
        "content": "IKWAZULU-Natal ihamba phambili ngesibalo seziguli esihaqwe upokisi wezinkawu, i-monkeypox esibizwa nge-mpox.Izibalo zakamuva ezikhishwe uMnyango wezeMpilo zikhomba ukuthi sebengu-13 abantu abahaqwe yilesi sifo, kubo abayisikhombisa abaKwaZulu-Natal, abahlanu abaseGauteng oyedwa owaseWestern Cape. Abashonile babili owaseGauteng nowaKwaZulu-Natal.Umnyango ubuye waqinisekisa ukuthi imishanguzo yokuqala yokwelapha lesi sifo iTecovirim ezigulini ezixineke ethengwe kwamanye amazwe isifikile eNingizimu Afrika. Okhulumela uMnyango, uFoster Mohale, uthe uhlelo lokuthola ukwelashwa okwengeziwe okuhlanganisa nemigomo luyaqhubeka uma kwenzeka kuba nesidingo.\"Iziguli ezixineke ngokusezingeni eliphansi neliphakathi nendawo sizoqhubeka nokwelashwa kusetshenziswa imith iyakuleli eyelapha izifo ezivelayo uma uhaqwe ileli gciwane,\"Imishanguzo yokwelapha igciwane iTecovirim kuleli ayigunyaziwe, odokotela bafaka isicelo esikhungweni esigunyaza ukusetshenziswa kwemithi yokwelapha, iSouth African Health Products Regulatory Authority  (SAHPRA), okwaziwa ngo-section 21.Umnyango unxusa bonke abantu,  kungakhathalekile ubulili, ubudala, okusolakala ukuthi banezimpawu ze-mpox noma abake bathintana nabantu abaziwayo ukuthi baye esikhungweni sezempilo ukuze bahlolwe. Uthe  noma ngubani angangenwa yilesi sifo esingagwemeka futhi eselaphekayo."
    },
    {
        "content": "UNDUNANKULU waKwaZulu-Natal, uMnuz Thami Ntuli, uthembise ukuthi umnotho waKwaZulu-Natal uzovuka ngaphansi kukahulumeni omusha ophethe isifundazwe.UNtuli ukusho lokhu ngesikhathi ethula umhlahlandlela kahulumeni omusha, esiShayamthetho eMgungundlovu, izolo. Uthe uhulumeni wokubambisana ukubeke emahlombe awo ukwakha kabusha umnotho esifundazweni okhinyabezwe wukubheduka kobhubhane iCorona, izibhelu zikaJulayi 2021, nezikhukhula.UNtuli uthe uhulumeni wokubambisana owakhiwe i-IFP, ANC, DA ne-NFP, uhlalelwe umsebenzi ophuthumayo wokuthuthukisa umnotho.“Emhlanganweni wekhabhinethi, i-lekgotla, savumelana ngokuthi kufanele sikhombe indlela siphinde sididiyele ukwakhiwa kabusha komnotho wesifundazwe.”UNtuli uthe umnotho waKwaZulu-Natal ukhula kancane uma uqhathaniswa nokukhula kwesibalo sabantu, wathi lesi simo sishaya kakhulu intsha nezingane.Uthe ezinsukwini ezingu-100 ezizayo bazogxila ekuthuthukiseni umnotho, okubalwa umnotho wasemalokishini nowasemakhaya.“Umnotho wasemalokishini nowasemakhaya ubalulekile. Angeke kulunge ukuthi abantu basemalokishini nabasemakhaya baphucwe amathuba omnotho. Ezolimo zizobamba iqhaza elibalulekile ekuthuthukiseni umnotho wasezindaweni zasemakhaya. Sizokwenza isiqiniseko sokuthi ubukhosi bubamba iqhaza elibalulekile ekuthuthukiseni umnotho wasezindaweni zasemakhaya.”UNtuli uthe bazoyifakela izibuko indaba yezitolo eziphethwe abokufika abangenazo izimvume zokuba kuleli.“Siyakuqaphela belu ukuthi abanye babo  abanezimvume zokuba kuleli abayilandeli imithetho yezempilo neyezokuphepha elawula ukugcinwa kwempahla. Abanye babo badayisa ukudla okubolile. Ezinyangeni ezintathu ezizayo sizokwenza izinhlelo zokuqinisekisa ukuthi imithetho iyalandelwa.”UNtuli uthe ngaphansi kukahulumeni omusha inkohlakalo angeke ibekezelelwe.“Ngithi angikucacise ukuthi uhulumeni angeke uyibekezelele inkohlakalo, sizokwenza isiqiniseko sokuthi bathathelwa izinyathelo labo abephula imithetho. Sifuna ukuthi yonke iminyango kahulumeni ilwele ukuthola imibiko yomcwaningi mabhuku engenalo ichashaza. Lena akuyona into ekufanele siyibange.”UNtuli umemezele inombolo yamahhala yokumpimpa abenza inkohlakalo ethi 080 122 9040, ne-email ethi [email protected].“Ngifisa ukuthi izakhamuzi zingathuli uma zibona inkohlakalo, nginxusa ukuthi ziyibike.”UNtuli uthe bazokulwa nobelelesi obudlangile esifundazweni athe buphazamisa ukukhula komnotho nozinzo.Uthe maduze kuzokuba nezimbizo zokubhunga ngobugebengu kuzo zonke izifunda.Uthe bazolwa nodlame lwezobulili athe ludla lubi eNanda, Mlaza naseMpangeni.UNtuli uthe osomabhizinisi abaphazamisa izinhlelo zentuthuko bazoyikhotha imbenge yomile.UNtuli uthembise ukwenza ngcono ezemfundo, ezempilo nokusiza abakhahlamezwa izikhukhula.Uphinde wamemezela ukuthi uhulumeni uzovula umfuziselo weSilo saKwaDukuza osesikhumulweni sezindiza iKing Shaka International Airport.Lo mcimbi kade wawumenyezelwa kodwa ubuye uhlehliswe.Inkulumo kaNtuli ibihanjelwe yiSilo uMisuzulu Sinqobile kaZwelithini, uNdlunkulu Nomzamo Myeni, abaNtwana basendlunkulu, inkosikazi kaNtuli uSindiswa MaSibisi Ntuli, nezikhulu zikahulumeni. "
    },
    {
        "content": "Iqembu iMK lidlebeleka okomlilo wamadlelo njengoba kungena imiphumela yokhetho KwaZulu- Natal. I-MK imenyezelwe ngowayengumengameli uJacob Zuma ngoDisemba nyakenye, wathi uzoyikhankasela ayivotele futhi akasayingeni eye-ANC. UZuma akasulanga kwi-ANC, namanje ubulungu bakhe busekhona njengoba ebuye abe yilungu leMK.Kusho ukuthi iMK ingenele ukhetho inezinyanga cishe eziyisithupha imenyezelwe ngokusemthethweni kubantu bakuleli. Emuva kwesimemezelo sikaZuma ngoDisemba, kwadilika umthangala abantu bethutheleka kuleli qembu.Kushaye u-5 ntambama ngoLwesihlanu iMK isithole amavoti angaphezu kwangu-800 000 esifundazweni ilandelwa yi-IFP enangu-340 069, endaweni yesithathu bekukhona i-ANC ebingaphezu kuka-337 000 ngamavoti. I-DA ibisendaweni yesine izama ukusondela emavotini angu-260 000.Umhlaziyi wezepolitiki uMnuz Zakhele Ndlovu ofundisa ipolitiki e-UKZN, uthe iMK iphundle i-ANC ne-IFP ngenxa yezizathu ezimbili.“Indaba yokuba wumZulu ineqhaza elikhulu ngoba uZuma njengamanje wuyena mholi waKwaZulu omdala nohlonishwayo emuva kokuhamba kukaMntwana waKwaPhindangene. Abantu abebecikwe yi-ANC bebezoya kwi-IFP ukube kayivelanga iMK,’’ kusho uNdlovu.Uthe nangaphandle kokuba wumZulu, uZuma ungumuntu onogazi kubantu nonesisoka nobugagu bokukhuluma izinto ezigovuza abantu.“Indaba yokudatshukelwa aziveze njengomuntu ohlukunyezwayo iyamsebenzela ngoba abantu bathi uZuma waya ekudingisweni waboshwa kodwa namanje usahlushwa. Uma umlalela kahle uyigagu, uyakwazi ukukhuluma nabantu,’’ kusho uNdlovu.UNdlovu uthe nayo iMK yazi kahle ukuthi ibingeke ibe yilutho ngaphandle kukaZuma.Omunye umhlaziyi uMnuz Thobani Zikalala, uthe lokhu kudlondlobala kweMK kuwubufakazi bokuthi iyasebenza indaba yomuntu siqu sakhe kwipolitiki.“Abantu bakuleli bavota ngokuthi umuntu uwubani futhi bayamthanda yini, bese kuxubana nezimo ababhekene nazo ngaleso sikhathi. I-ANC ishaya eceleni njengoba ilokhu ibelesela indaba yobuhlanga,’’ kusho uZikalala.Uthe i-ANC ibukeka igcizelela indaba yokuvota ngobuhlanga uma kukhulunywa ngabantu baseKZN kodwa kwezinye izindawo ayisho kanjalo.UZikalala uthe bakhona abantu abanamakhono nesipiliyoni kwiMK abangase bajutshwe ezikhundleni zikahulumeni uma begcina bethatha izintambo.Kwenzeka konke lokhu nje, umkhankaso we-IFP KwaZulu-Natal ububukeka unamandla uholwa wuSihlalo wayo uMnuz Thami Ntuli ogaqele esikandunankulu."
    },
    {
        "content": "IQEMBU lezepolitiki i-MK, lifuna ikhomishini yezokhetho i-Independent Electoral Commission ichaze ngezinsolo ezibucayi kusabalala ezinkundleni zokuxhumana, ama-video  akhombisa amabhokisi anamaphepha okuvota asolisayo okuthiwa abhadanywe ngamalungu aleli qembu eHammarsdale naseChesterville ngempelasonto.I-MK ifuna le khomishini ibize isithangami nabezindaba ngaphambi kokhetho icacisele umphakathi ngalezi zinsolo njengoba isola ukuthi lawa maphepha ahambisana nezigxivizo abezodluliselwa kumalungu e-ANC endaweni, kanti esitatimendeni se-IEC iyazichitha izinsolo.Okhulumela i-MK kuzwelonke, uMnuz Nhlamulo Ndlela, uthe lezi zinsolo ziyakhathaza futhi zibeka engcupheni isithunzi sekhomishini yezokhetho kuleli.“Amalungu e-MK abone iloli elisolisayo ebelithwele amabhokisi awu-400 avaliwe nezinye izinto ezisetshenziswa yikhomishini okukholakala ukuthi bekulethwa kumalungu e-ANC. Amalungu ethu afune incazelo ngalolu daba lempahla okukholakala ukuthi yebiwe, ishaqwe amaphoyisa ayigcina esitokisini,” kusho uNdlela.Uthe ngaphezu kwalesi simo, akekho oboshiwe, okuholele etheni impahla ibuyiselwe endaweni egcinwa kuyo emahhovisi e-IEC ngenxa yokungabikhona kwezindawo ezanele zokuyigcina ezikhungweni ezisemphakathini.UNdlela uthe kungakapholi maseko, kuvumbuke eminye imibiko efanayo, lapho kutholwe amanye amabhokisi anamaphepha okuvota avaliwe kwenye indawo engamahhovisi kamasingcwabisane eChesterville, athathwe amaphoyisa.I-IEC esitatimendeni, ithe lawa ma-video asedalule amaqhinga le khomishini ehlela ngayo ukuhambisa nokugcina amaphepha okuvota ngaphambi kokhetho.“Indlela okuhlelwe ngayo ukuqinisa ezokuphepha, ukuthi amaloli ahambisa amaphepha agadwe amaphoyisa. Izindawo ezigcina impahla yokuvota, kumele igadwe ubusuku nemini. Lokhu kuqinisekisa ukuthi akugqekezwa futhi akekho ophazamisa izinto zokuvotisa. Akuvunyelwa muntu ukuthi ongagunyaziwe ukungena ukuthi angene lapho kuvotelwa khona,” kubhalwe esitatimendeni.Iqinisekise ukuthi iyitholile imibiko ngomunye wabasebenzi bayo eChesterville okuthiwa uvuswe  ebusuku ngoMgqibelo ekwakhe,  ngempahla yokuvotisa etholwe igcinwe esikhungweni sokuvota esontweni i-Baptist, eChesterville.  Uthe le mpahla yokuvota ithathwe yahanjiswa esiteshini samaphoyisa eCato Manor.  Ithe kuyiqhinga layo ukuhambisa impahla yokuvotisa ngosuku olwandulela olokuvota ukuqinisekisa ukuthi ukuvota kuqala ngesikhathi.Iqinisekise ukuthi yonke impahla yokuvota ebonakale kulawa ma-video asebuyiselwe emahhovisi ayo, kanti izothathela izinyathelo iqembu namalungu alo athintekayo ekuphazimiseni umsebenzi wayo. "
    },
    {
        "content": "I-MK ifuna kuchithwe ukuqokwa kukaNdunankulu waKwaZulu-Natal, uMnuz Thami Ntuli.Le nhlangano ifake amaphepha eNkantolo eNkulu eMgungundlovu lapho ifuna khona ukuthi kuchithwe umhlangano okwaqokwa kuwo uNtuli.Kulo mhlangano owawungoLwesihlanu, kwaphinde kwaqokwa uSomlomo wesiShayamthetho sesifundazwe, uNksz Nontembeko Boyce, nePhini likaSomlomo, uNksz Mmabatho Tembe.IMK ikhala ngokuthi akuzange kulandelwe imigomo ngesikhathi kuhleli lo mhlangano.Ngesikhathi kuqhubeka umhlangano, abeMK baba nezikhalo eziningi okukhona kuzo ukuthi kukhona abantu abakhombisa abanye ukuthi bavote kanjani ngesikhathi kuvotwa ngokuyimfihlo.Baphinde bakhala nokungavunyelwa ukuyogada ngesikhathi kubalwa amavoti.Umgqugquzeli weMK KwaZulu-Natal, uDkt Kwazi Mbanjwa, uthe ibashiya nemibuzo eminingi eyokungavunyelwa kwesicelo sabo sokuba bayobuka ngesikhathi kubalwa amavoti.\"Yini kanti lena eyayenziwa ngesikhathi kubalwa amavoti ababengafuni ukuthi siyibone?\"UMbanjwa uthe abakwamukeli ukuqokwa kukaNtuli neKhabhinethi alimemezele izolo.UMbanjwa uthe konke lokhu okumenyezelwe uNtuli kusazoshintsha uma sekuphume isinqumo ecaleni abalifakile.UMbanjwa uthe iMK  okufanele iphathe uhulumeni waKwaZulu-Natal ngoba iyona eyathola amavoti amaningi.IMK yayivota ne-EFF ngesikhathi kukhethwa undunankulu.Amalungu eMK abebhocobele ngesikhathi kuqhubeka umcimbi.Usihlalo we-EFF KwaZulu-Natal, uMnuz Mongezi Thwala, akazange abonakale emcimbini wayizolo.Amaqembu ayingxenye kahulumeni wokubambisana akwamukele ukuqokwa kweKhabhinethi elisha, athi awathuswa icala elifakwe iMK.USotswebhu we-IFP, uMnuz Blessed Gwala, uthe abaholi beMK bakhombisa ukungazimiseli ngomsebenzi.\"Asinaso isikhathi sokudlala thina. IMK ifike yathi ifuna ukuvotelwa, yajika lapho yathi ayisayi ePhalamende. Bathi noma befika lapha esiShayamthetho bafike bazibangela umsindo.\"UGwala uthe banelisekile ngabaholi abaqhamuka kwamanye amaqembu abaqokelwe ezikhundleni.UGwala ukushayele ihlombe ukufakwa koMnyango wezokuPhepha koMphakathi ngaphansi kwehhovisi likandunankulu.\"Udaba lokulwa nobugebengu lubalulekile, ludinga iso elibukhali. Iso likandunankulu Ilona elizokwazi ukubheka kahle lolu daba.\"Okhulumela i-IFP KwaZulu-Natal, uMnuz Mafika Mndebele, uthe akakungabazi ukuthi lizochithwa icala elifakwe iMK.\"Kahle hle iyihlaya le nto abayenzayo.\"UMndebele uthe bazibophezele ekusebenzisaneni kahle namaqembu ayingxenye kahulumeni wokubambisana.Uthe bafuna ukubona kuphuthunyiswa ukuhanjiswa kwezidingo ebantwini.Usihlalo weDA KwaZulu-Natal, uMnuz Dean Macpherson, uthe ukuqokwa kweKhabhinethi kukhombisa ngokusobala ukuthi uhulumeni wokubambisana ungakwazi ukusebenza.\"Siyisibonelo esihle lapha KwaZulu-Natal, sithemba ukuthi abaholi bakazwelonke nabo bazobukela kithi, benze into efanayo. Siyaziqhenya ngokuthi kube khona abaholi beDA abaqokiwe. Abaholi bethu abaqokiwe banesipiliyoni esiShayamthetho saKwaZulu-Natal.\"UMacpherson uthe okubajubulisa kakhulu ukuthi bayishiye ngaphandle iMK ne-EFF ngesikhathi kwakhiwa uhulumeni waKwaZulu-Natal. "
    },
    {
        "content": "IQEMBU uMkhonto weSizwe (MK), ligabe ngezincwadi zikaMnuz Jabulani Khumalo azibhala ngo-Ephreli edlulisela amandla kowayengumengameli uJacob Zuma neye-IEC ecacisa ngobuholi.UZuma ngoDisemba nyakenye wamemezela ukuthi uzokweseka iMK okhethweni oluzoba ngasekupheleni kwenyanga lapho okulindeleke ukuthi zidlane khona imilala.UKhumalo owabhalisa iqembu nosexoshiwe eqenjini, ubhalele i-IEC eyicela ukuba ihoxise uZuma njengomholi weqembu. UKhumalo ubuye wabhalela uZuma emazisa ukuthi umisiwe eqenjini ngenxa yokungaziphathi kahle.Abe-IEC bakhiphe isitatimende bephendula indaba yencwadi kaKhumalo bevuma ukuthi bayitholile. I-IEC ithe ayingeni odabeni lweqembu yona, imile ekutheni uZuma wuyena umholi kusukela ngo-Ephreli 9 nonyaka.“I-IEC iyafisa ukugcizelela ukuthi ayingeni ezindabeni zamaqembu zangaphakathi. Iqembu lithatha imiyalelo yomholi weqembu osuke ebhaliswe phansi. Okwamanje uMnuz Jacob Zuma wuyena umholi kusukela ngo-Ephreli,’’IMK ngenyanga edlule imemezele ukuxoshwa kukaKhumalo eqenjini yathi yisinqumo esithathwe yizikhulu eziphezulu eqenjini. Izolo ekuseni kuvukwe ngezindaba zokuthi uKhumalo umise uZuma eqenjini wabhalela ne-IEC eyicela ukuba imsuse.Okhulumela iMK uMnuz Nhlamulo Ndhlela, uthe phansi amaphaphu kubalandeli beqembu akonakele lutho. Uthe isinyathelo sikaKhumalo asithi shu eqenjini.Ngaphambi kwalokho kukhishwe izitatimende, esophiko lwentsha yeMK nesophiko lwayo lwezitshudeni bonke bechitha uKhumalo.Umhlaziyi wezepolitiki uSolwazi Bheki Mngomezulu, uthe konke lokhu okwenzekayo kungaba kabili ngokomthelela eqenjini nokwethenjwa kwalo.“ Izinkinga eqenjini elisha zidala ungabazane kodwa kulokhu kungabuye kubasize ngoba njengamanje uZuma neqembu bavela njengabantu abacindezelwayo. Okunye wukuthi uma ubuka izinsolo ezibhekiswe kuKhumalo zimbi, iMK ingabukeka njengeqembu elingazwani nento ebhedayo,’’ kusho uMngomezulu.Uthe nakuba ibhekana nezinkinga iMK kodwa futhi kukhulunywa ngayo kakhulu nokuyinto eyenza idume.Kwenzeka konke lokhu nje kulindeleke ukuthi iNkantolo yoMthethosisekelo ilalele udaba oluphakathi kwe-IEC neMK lapho okubangwa khona ukuya kukaZuma ePhalamende.I-IEC yanquma ukuthi uZuma akafanelwe wukuya ePhalamende ngenxa yokuthi walahlwa yicala wagwetshwa izinyanga ezingu-15. UZuma wahambisa udaba enkantolo, yavuna yena kodwa abe-IEC balwedlulisa bengagculisekile."
    },
    {
        "content": "IQEMBU elisha uMkhonto weSizwe (MK) lithi lichithwe ezinkundleni zemidlalo ezehlukene ngaphambi kokuthola i-Orlando, eSoweto lapho lizokwethula khona izethembiso zayo zokhetho.I-MK izimisele ukugadla kuzwakale okhethweni lukazwelonke oluzoba ngoMeyi 29 lapho kulindeleke ukuthi zidlane kulo imilala.Okhulumela i-MK uMnuz Nhlamulo Ndlhela, uthe basesigabeni sokuqedela amalungiselelo omcimbi wabo wokwethula izethembiso okulindeleke ukuthi ube ngoMeyi 18.I-MK yethulwe owayengumengameli uJacob Zuma ngoDisemba nyakenye, wathi uzovotela yona akasayingeni eyokweseka i-ANC. UZuma wathi akenelisekile ngobuholi bukaMnuz Cyril Ramaphosa.Kumanje i-MK kuphuzwa ngayo itiye iba sezindabeni mihla namalanga ngezizathu ezehlukene. Amaqembu amaningi asezethulile izethembiso zokhetho kubantu futhi sekusele amasonto ambalwa kuvotwe.UNdhlela ubale izindawo ezimbili abachithwe kuzona kwaba nezinye angabange esafuna ukuzisho athe bebezama kuzona.“ Inkundla yokuqala ebesiyifuna kakhulu yi-FNB kodwa kwavela ukuthi izobe isetshenziswa. Sizamile ukuthola iMoses Mabhida nakhona satshelwa ukuthi izobe isebenza. Sizame kaningi nakwezinye izindawo saze sathola i-Orlando,’’ kusho uNdhlela.Uthe akuwona umcimbi wokwethula izethembiso kodwa wumhlangano wezwi labantu nokuyilona okufanele ligqame kakhulu ukwedlula osopolitiki. UNdlhela uthe uZuma uzokwethula umyalezo wosuku kulo mcimbi.Uthe ubuholi bumatasa nje buqedela zonke izinhlelo zalo mcimbi okulindeleke ukuthi ube yingqophamlando. Udaba lokungatholakali kwezindawo belulokhu luvela emaqenjini ekhala ngokuthi kuba nzima.I-FP isanda kukhala ngento efanayo izama ukuthola inkundla ngaseMzimkhulu kodwa kwathiwa ngeke ikwazi. Akhona namanye amaqembu ake akhala ngokuthi izinkundla azitholakali.Ngaphandle kodaba lomcimbi wokwethula izethembiso, kulindeleke ukuthi udaba lweMK ne-IEC lungene eNkantolo yoMthethosisekelo namuhla.I-IEC yanquma ukuthi uZuma akafanelwe wukuba sohlwini lwabaya ePhalamende ngoba waboshwa wagwetshwa. I-MK yaluyisa enkantolo udaba yafika yalunqoba. I-IEC yalwedlulisa udaba yalufaka eNkantolo yoMthethosisekelo."
    },
    {
        "content": "IQEMBU uMkhonto weSizwe (MKP) selisole i-ANC ngokuyichithela isikhathi ngokubuyela enkantolo ifuna ukuthi ivunyelwe ukudlulisa isinqumo sokuchithwa kwayo embangweni wegama nophawu olusetshenziswa yi-MK.UNobhala Jikelele we-MK, uMnuz Arthur Zwane, uthe i-ANC ayizange ifike ngisho enkantolo enkulu ukuzolwa udaba.UZwane usho lokhu izolo, ekhuluma namalungu eqembu ngaphandle kweNkantolo eNkulu eThekwini, kulandela ukugodlwa kwesinqumo. Abengekho amalungu nabaholi be-ANC enkantolo, ithumele abameli bayo. IJaji uMahendra Chetty lithe lizokhipha isinqumo kulolu daba emuva kokuzwa amaphuzu abevela kubameli be-ANC nabe-MK.I-ANC ibuyele enkantolo ifuna ukuvunyelwa ukuthi isidlulise isinqumo sokuchithwa kwayo yinkantolo ngo-Ephreli nonyaka, eyavuna i-MK odabeni lophawu negama njengoba uKhongolose uthi ngelawo.UZwane ukhwele wadilika kuhulumeni wokubambisana kwamaqembu ahlukene wathi ngowabadayisi.“Ayikho into okuthiwa uhulumeni wobumbano kodwa abadayisi. I-ANC ingabadayisi isebenzisana nabamhlophe, akuwona uhulumeni wobumbano.”Uthe uphawu negama abalisebenzisayo elabo, wathi bazoliwina futhi icala.“Besisodwa nje enkantolo, bengekho. Basaba ngisho ukuza entweni yabo.”Umholi we-MK, uMnuz Jacob Zuma, ufikile enkantolo ezolalela ukuqhubeka kwecala, kwathi uma seliguqa waphuma wahamba. Akazange aye ngisho ukuyokhuluma nabalandeli abebengaphandle kwenkantolo.Ubehamba nendodakazi yakhe uDuduzile, kanti bekulindeleke ukuthi uzophefumula ngokuxoshwa kwakhe i-ANC ngokuhola i-MK nokwehlisa ukwesekwa kukaKhongolose okhethweni.Ummeli we-MK, u-Advocate Dali Mpofu, uthe icala le-ANC ngeke lithele zithelo.Uthe umonakalo wenzeka okhethweni ngakho akukho okuzoshintsha.Ummeli we-ANC, u-Advocate Gavin Marriott, uthe kusazoba nezinye izinketho ngakho ukusetshenziswa kwegama yiMK kuzoba nomthelela.I-ANC ithi enye inkantolo ingafinyelela esinqumeni esehlukile kunesenkantolo enkulu yingakho ifuna udaba ludluliselwe eNkantolo okuDluliswa kuyo amaCala. "
    },
    {
        "content": "ONGAPHANSI nongaphezulu phakathi komholi we-MK esifundeni saseNdwedwe, uMbhishophi Bheki Ngcobo nomculi kamaskandi, uKhuzani \"Indlamlenze\" Mpungose ngenxa yezikhalo zebebehlanza esibhedlela saseThekwini, iKing Dinuzulu. Laba basebenzi ababalelwa ku-60 basola uKhuzani ngokubaxosha enkampanini yakhe, iNdlamlenze Cleaning Services ngenyanga eyedlule. UNgcobo ube esenikela esibhedlela ukuyohlangana nalaba basebenzi.Uthe ubeyokuzwa ngesihluku okuthiwa baphethwe ngaso abaphathi beNdlamlenze.UNgcobo uthe bathathe isinqumo sokungenelela ukuze kuxazululwe lolu daba.\"Siyazama ukuxhumana noKhuzani kodwa asimtholi ngoba abathumile abafuni ukusixhumanisa naye.\" UNgcobo unxuse uKhuzani ukuba amthinte ngqo ngoba abasebenzi bayaxhaphazeka.\"Abanazo uzinsiza kusebenza. Abasebenzi ufike wabaqasha bephuma kwenye inkampani. Manje sebeqasha abantu abasha, bakhipha abantu abadala.\" UNgcobo uthe kulaba basebenzi, kunabasebenzi asebeneminyaka ebalelwa kweyishumi besebenza enkampanini okuyiyo ebiyenza umsebenzi ngaphambilini futhi iningi labo ngeke lisaqasheka ngenxa yeminyaka yabo.\"Lempi ayizophela lapha, Khuzani... Siyezwa nangobudlelwano bakho noNgqongqoshe waseKZN (esiligodlile igama lakhe). Ninobudlelwano obuqhubekayo. Buyazichaza ukuthi yini nithi nicula, nibe ninamathenda ngala,\" kugadla uNgcobo.Eziphendulela uKhuzani, uthe isizathu esenza anqabe ukuhlangana noMbhishobhi uNgcobo \"wukuthi wathi ufuna simkhokhele uR100 000 ukuze ezokhuluma nabasebenzi. Mina ngenqaba, wabe esethembisa ukuthi uzongcolisa igama lami ngayo yonke indlela. Ngakho-ke lezo zinsolo ziyingxenye yokungcolisa igama lami ngoba ngenqaba ukumbona. Uma ungalalela kuleyo-video, uyakugcizelela ukuthi yena ufuna mina hhayi abantu abamele inkampani. (Ukuthi) indaba inemali afuna ukudizelwa ngayo.\" Ebuzwa ngobudlelwano okuthiwa unabo nongqongqoshe thizeni, uKhuzani uthe ngeke aphendule “izinto ezingamanga kodwa ngiphendula izinto ezinobufakazi”.“Kunabantu abasebenzisa igama le-MK ukuqoqa izimali eziya emakhukhwini abo njengoMapholoba, angazi noma inhlangano yakhe iyakwazi yini lokho,\" kuphetha uKhuzani. UNgcobo uphike walala ngomhlane ukuthi wake wafuna imali kuKhuzani, uthe abakaze bakhuluma naye futhi abazani. Uthe bayamdinga uKhuzani ngoba bazoqhubeka nokusiza abasebenzi abakhala ngenkampani yakhe."
    },
    {
        "content": "IQEMBU lepolitiki uMkhonto Wesizwe seliqokele esikhundleni, owayewumholi we-ANCYL, uMnuz Magasela Mzobe.UMzobe osanda kulaxaza i-EFF abeseyilungu layo wajoyina i-MK, uqokelwe esikhundleni sokuba yinhloko ehhovisini likamengameli weqembu uMnuz Jacob Zuma.Esitatimendeni esikhishwe yiqembu izolo esiqinisekisa ukuqokwa kukaMzobe, olikhumelayo kuzwelonke uMnuz Nhlamulo Ndhlela, uthe bayamhalalisela ngokuqokwa kwakhe.“UMzobe uzobamba iqhaza elimqoka ukusiza umengameli ekwenzeni umsebenzi wakhe eqenjini. Ukuqokwa kwakhe kuhloswe ngakho ukuqinisekisa ukusebenza ngendlela kwehhovisi likamengameli neqembu nje lonke,” usho kanje.Ngesikhathi ekhuluma nozakwabo weSolezwe i-IOL, uMzobe uthe ukuqokwa kwakhe kuvule ikhasi elisha kuyena ngakho uzimisele ukwenza umsebenzi wakhe eqenjini ngendlela esezingeni eliphezulu.“Sizosebenzisa lokho esinakho ukulwa nokucindezelwa kwabantu.  Ngijoyine leli qembu ngoba nginenkolelo yokuthi lizokhulula abantu emaketangweni obubha,” usho kanjeI-MK yiqembu eliphikisayo ngokusemthethweni ePhalamende likazwelonke njengoba kubusa uhulumeni webumbano i- National Government of National Unity, oholwa yi-ANC."
    },
    {
        "content": "UKUQEMBUKA kowayengumengameli we-ANC nezwe, uMnuz Jacob Zuma evula iqembu lakhe Umkhonto weSizwe, kushayele isipikili sokugcina ezinkingeni ezibhekene noKhongolose ikakhulu KwaZulu-Natal. Lokhu kuvezwe abahlaziyi bezepolitiki abangeze nokuthi ezinye zezinkinga zikaKhongolose zidalwe ukuklwebhana nombango wangaphakathi, ukukhathala kwabantu ukuvotela into eyodwa, nokuhlukana kwangaphakathi.Basho kanje kulandela ukuphefumula kukaSihlalo we-ANC kuzwelonke, uMnuz Gwede Mantashe, othe i-ANC esifundazweni ifile, kudingeka yakhiwe kabusha.Yize esho kanje uMantashe, kodwa ukuchithile ukuthi bazohlakaza ubuholi besifundazwe njengoba umlando wabafundisa ukungaxhamazeli bahlakaze ubuholi ngoba kuba nzima kakhulu uma usuwakha kabusha.UNobhala Jikelele we-ANC uMnuz Fikile Mbalula, uke wayithinta eyezinxushunxushu ngaphakathi nokufika kwe-MK njengezinto ezenze le nhlangano yehlelwa ukwesekwa.I-MK ikhiphe i-ANC emandleni esifundazweni njengoba kuphethe uhulumeni wokubambisana kwamaqembu ahlukene. Kuzwelonke i-MK iyiqembu eliphikisayo kanti yathola izihlalo ezingu-58 ePhalamende.Umhlaziyi wezepolitiki oseNyuvesi yaKwaZulu-Natal (UKZN) uMnuz Zakhele Ndlovu, uthe umdonsiswano wangaphakathi kwi-ANC nokuqembuka kukaZuma yikhona okudonsele amanzi ngomsele i-ANC.Esifundazweni, uthe uZuma ube nomthelela ekutheni le nhlangano ilahlekelwe amandla.“I-ANC yashaya isikhala ngokuyibukela phansi indaba yokushiya kukaZuma, kwakumele iyilawule ngendlela. Ukuhlukana kwangaphakathi ngezinye zezinto ezenze le nhlangano ishayeke kanje.”Uthe kodwa izinkinga ze-ANC zaqala eminyakeni eyevile kwengu-10 edlule.“Indaba yaqala engqungqutheleni yango-2007, yasePolokwane, lapho kwagqama khona ukwehlukana kuxoshwa owayengumengameli we-ANC nezwe, uMnuz Thabo Mbeki. UZuma wathatha izintambo, kwathi uma eseshiya kwi-ANC wakhala ngokuthi i-ANC kaRamaphosa ayisafani. Lokhu kubhebhezele kakhulu izinkinga zale nhlangano, abantu bayishiya bahamba noZuma.”USolwazi Siphamandla Zondi ongumhlaziyi ekhuluma nesiteshi sethelevishini, ubale ukufika kwe-MK nokwehlukana kwangaphakathi njengezinto ezilimaze le nhlangano.Uthe abanye abantu sebekhathele ukuvotela abantu ababodwa yingakho babuye bavotela amanye amaqembu.Uveze ukuthi sekuphele iminyaka eyevile ku-15 le nhlangano yehlelwa ukwesekwa.“Ukuyamaniswa kwe-ANC nenkohlakalo, i-MK ngezinye zezinto ezenze le nhlangano yagajwa abavoti. I-MK izalwa yi-ANC kanjalo neCope okungamaqembu ayilimazile le nhlangano.”Uthe ngisho emawadini abantu bayayilaxaza le nhlangano. "
    },
    {
        "content": "Amalungu eqembu oMkhonto Wesizwe Party asenqume ukuyothatha izindawo zawo ePhalamende ngemuva kokuduba ukufungiswa nomhlangano wokuqala ngoLwesihlanu.I-MK ithole izihlalo ezingu-58 ngemuva kokhetho lukazwelonke ngoMeyi 29.Leli qembu laduba ukuya ePhalamande ngoba lingayemukeli imiphumela yokhetho ngoba likhala ngokuthi kwaba nokukhwatshaniswa kwamavoti futhi kunokungahambanga kahle.Umholi weMK, uJacob Zuma, esitatimenndeni esifundwe ngumkhulumeli weqembu uNhlamulo Ndhlela esithangamini nabezindaba eGoli ngeSonto ebusuku, uthe ngemuva kokuthola ukwalulekwa kwezomthetho, iqembu lizothatha indawo yalo ePhalamende.“Sizoqhubeka sikhulume ngenkinga yokukhwatshaniswa kwemiphumela yokhetho ngaphakathi ePhalamende. Ngesikhathi esifanayo sizoqinisa imikhankaso ezinkantolo nezinye izindlela ezisemthethweni ngaphandle. Ukuteleka kuzoqhubeka ngezinye izindlela. Ziningi izimpi ezizayo ezihlanganisa ukushintshwa kwendlela yokuvota echemile ne-IEC echemile,” kusho uZuma.Uthe uyalele ithimba labo lezomthetho ukuthi lenze isiqiniseko sokuthi ubulungiswa buyenzeka ngisho nangaphandle kwakuleli ngoba ngeke bavume ukuthi kwebiwe amavoti eqembu.Ummeli weqembu u-Advocate Dali Mpofu uthe leli qembu selibe senkantolo amahlandla angu-11 ezinyangeni ezintathu ezedlule.UMpofu uthe bazobheka kakhulu amacala achithwe eNkantolo yoMthethosisekelo ukuze imiphumela yokhetho ichithwe bese kuvotwa kabusha ezinsukwini ezingu-90. Elinye ngelithinta ukukhishwa kukaZuma ohlwini lwabantu abazomela iqembu ePhalamande ngenxa yokuthi wagwetshwa ejele nathe akuhambisani nokwenziwa emazweni  omhlaba."
    },
    {
        "content": "IQEMBU uMkhonto weSizwe (MK), lithi asikho isidingo sokuthi owayengumengameli uMnuz Jacob Zuma, ahlangane noMnuz Jabulani Khumalo oxoshiwe ngoba wachazelwa konke ngesinqumo seqembu.I-MK imenyezelwe nguZuma ngoDisemba nyakenye, wathi ngeke esayivotela i-ANC kodwa usehamba neqembu elisha okhethweni oluzayo. Izwe liya okhethweni lukazwelonke ngoMeyi 29, nonyaka.UKhumalo owabhalisa iMK, kwi-IEC uxoshiwe njengelungu futhi lokhu kumenyezelwe ngesitatimende esisabalele kwabezindaba. UKhumalo ucashunwe ekhuluma ne-eNCA, ethi akayazi eyokuxoshwa futhi usazohlangana noZuma ezwe kahle.UKhumalo uchithwa nje, ubelele isibili ohlwini lweqembu lwabaya ePhalamende futhi ubenesikhundla esiphezulu ebizwa ngoKhomanda.Okhulumela iMK uMnuz Nhlamulo Ndlhela, uthe akukho mhlangano ozoba khona phakathi kukaKhumalo neqembu.“Akukho mhlangano ozoba khona ngicela kucace nje lokho. UKhumalo wayesemhlanganweni onabaholi cishe abangu-25, bamchazela konke wanikezwa incwadi, washiya umhlangano. Asikhathazekile ngalutho azokukhuluma ngoba akukho okubi ebesikwenza futhi iqembu libhaliswe ngoZuma manje,’’ kusho uNdlhela.Ebuzwa ngezizathu zokuchitwa kukaKhumalo, uthe abakwazi ukuzidalula manje kodwa zizovela ngokuhamba kwesikhathi. I-MK esitatimendeni sokuxoshwa kukaKhumalo icacise ukuthi wayecelwe nguZuma ukuba abhalise iqembu kwi-IEC.Kuhambe, kwahamba kwaba noshintsho kwakhishwa uKhumalo kwafakwa isithombe sikaZuma, ukuze kukhangiswe ngaye.Kwenzeka lokhu nje, kunombhalo ongaphansi kwegama likaDuduzile Zuma-Sambudla oyindodakazi kaZuma, oveze ukuthi akukho mhlangano.Lo mbhalo okukholakala ukuthi okaDuduzile, uveze ukuthi emabhukwini kaZuma awukho umhlangano awuhlele noKhumalo.Ngaphambi kwalokho kuke kwaba nomunye umbhalo othi bekungeke kulunge ukuthi izinkunzi ezimbili zikhonye esibayeni esisodwa.UKhumalo uzanywe kaningi ocingweni lwakhe belungabanjwa futhi nomyalezo athunyelwe wona akawuphendulanga.Kuxoshwa uKhumalo nje, iMK iphuma ingena ezinkantolo futhi kubukeka kusayihambela kahle. Kulindeleke ukuthi ngoMeyi 10, iNkantolo yoMthethosisekelo ilalele icala phakathi kwaleli qembu ne-IEC.I-IEC yamemezela ukuthi uZuma akafanelwe wukuba sohlwini lwabaya ePhalamende ngoba wake wagwetshwa, waya ejele."
    },
    {
        "content": "Iqembu Umkhonto Wesizwe lithi lingase lifune ukuthi kuqalwe phansi ukuvota ngenxa yezinto ezahlukene elingeneme ngazo.Okhulumela iqembu uMnuz Nhlamulo Ndhlela, uthe banobufakazi obuqanda ikhanda obuthinta ukungasebenzi ngendlela kwenhlangano eyengamele ukhetho i-IEC. Uthe obunye buthinta i-ANC athe isebenzise izinto zikahulumeni ukufeza izinhloso zayo.Uthe banobufakazi ababuthumele kwi-IEC obuhlanganisa obuqoshiwe lapho abantu bebekhuluma ngokuthi bawaxosha kanjani amalungu abo abegade ukuthi ukhetho luqhubeka ngendlela yini.UNdhlela ubekhuluma esithangamini nabezindaba esikhungweni sikazwelonke semiphumela se-IEC eMidrand ngoMgqibelo ebusuku. Bekukhona nomholi weqembu uJacob Zuma ofike okokuqala kulesi sikhungo.Uveze ukuthi ngesikhathi kunobuhixihixi ngoLwesihlanu ekuseni lapho imiphumela ibingaveli khona kungenxa yokuthi bekunenkampani yezobuchwepheshe yaseKapa ebikhwabanisa izinto.“Sikhulume nabameli bethu futhi izeluleko esizitholile kubo bathe kumele, futhi sizokwenza. Sicabanga ukuthi kuvotwe kabusha. Ukufuna kuqalwe phansi kuvotwe ngenye yezinto esizicabangayo. Yisinqumo esizokhuluma ngaso,” kusho uNdhlela.Uthe okunye bafuna kusungulwe ikhomishana ezophenya kabanzi ngokwenzekile okhethweni."
    },
    {
        "content": "I-MK ithi izobuye ilifake kabusha icala eliphikisa imiphumela yokhetho elihoxise ngoLwesithathu.Ithe ukuhoxisa kwayo icala akufanele kuthathwe ngokuthi ayinabo ubufakazi bokuthi ukhetho lwangoMeyi lwalungakhululekile.Le nhlangano ihoxise icala ebilifake eNkantolo yezoKhetho, lapho ibifuna khona ukuthi kuqalwe phansi ukhetho.I-MK ayiyemukeli imiphumela yokhetho njengoba ithi kunezigidi zamavoti ayo angazange abalwe.Okhulumela i-MK, uMnuz Nhlamulo Ndhlela, uthe bakhethe ukuhoxisa icala emva kokuthola ubufakazi obusha bokukhwatshwaniswa kwamavoti.“Abameli bethu basiluleke ngokuthi kunemidanti okufanele ilandelwe ukuze sikwazi ukwethula lobu bufakazi obusha enkantolo. Abameli baseluleke ngokuthi kufanele sifake isicelo esisha ukuze sizokwazi ukwethula ubufakazi.“Ngifuna ukukugcizelela ukuthi ukuhoxisa kwethu icala akusho ukuthi asinabo ubufakazi balezi zinsolo esizenzile. Sizofaka isicelo esisha maduze ukuze kuzophenywa izinsolo.”UNdhlela uthe ubufakazi obusha bufakazela lokhu abebelokhu bekusho kokuthi ukhetho lwalungakhululekile.“Ochwepheshe esixoxa nabo bayaqhubeka nokuthola ubufakazi obusha bokukhwashwaniswa kwamavoti. Ingakho sikhethe ukufaka isicelo esisha ngoba besingafuni ukuthi ubufakazi obusha buchithwe.”I-MK ingelinye lamaqembu afika kwezwakala okhethweni lwangoMeyi njengoba yalala isithathu kuzwelonke, yathola izihlalo ezingu-58 ePhalamende.KwaZulu-Natal iyona i-MK eyahamba phambili ngezihlalo ezingu-37, nokho ayisiphethe isifundazwe njengoba izihlalo zayo zingenele ukuthi ibuse ngokuzimela.Yize i-MK yahlula wonke amaqembu abengenele ukhetho okokuqala, yaphinde yahlula namaqembu amadala afana ne-IFP ne-EFF, ubuholi be-MK abunelisekile ngale miphumela njengoba bekholelwa ekutheni balunqoba ukhetho.Emva kokhetho i-MK yafaka isikhalo, ifuna kumiswe ukukhishwa kwemiphumela yokhetho.UNdhlela uthe namanje kusabadida ukuthi yini eyenza ukuthi inhlangano eyengamele ukhetho, i-Electoral Commission of South Africa (IEC), iphuthumise ukumenyezelwa kwemiphumela yokhetho.“Ukukhipha kwabo imiphumela ngokushesha kwaphula amalungelo abantu ababevotile okhethweni.”Njengengxenye yokukhombisa ukungayemukeli imiphumela yokhetho, amalungu e-MK awazange aye ePhalamende ngesikhathi kufungiswa amanye amalungu ePhalamende.Nokho agcine eyile ukuyofungiswa ngesonto eledlule.I-IEC neDA bayasiphikisa isicelo se-MK, bakhala ngokuthi i-MK ayinabo ubufakazi bezinsolo zokuthi kwakhwatshwaniswa amavoti. "
    },
    {
        "content": "OWAYENGUMENGAMELI, uMnuz Jacob Zuma, uthembise amalungu e-MK ukuthi inhlangano yabo izobasa ezweni lesethembiso, wathi le nhlangano ivunywe ngisho nasemazulwini.UZuma uthe maduze i-MK izokhipha abantu bakuleli ezweni lobugqila.Ukusho lokhu ngesikhathi ekhuluma namalungu e-MK abezomeseka ngaphandle kweNkantolo eNkulu eMgungundlovu, lapho ebebhekene khona necala lenkohlakalo.Nakuba i-MK yahamba phambili ngamavoti KwaZulu-Natal, yaphinde yaba iqembu lesithathu ngobukhulu kuzwelonke, yasala ngaphandle ngesikhathi kwabiwa izikhundla kuhulumeni wokubambisana.Kodwa lokhu akumdikibalisi uZuma njengoba etshele amalungu e-MK ukuthi leli qembu lizoyiqeda inhlupheko.“Ima sizizwayo ukuthi siya eKhenana. Siya ezulwini langempela, ngeke sihlehle! Enye inhlangano lena, yaziwa ngisho emazulwini, yaziwa nayizingelosi. Ezinye izingelosi zifuna ukwehla, zizosisiza.”UZuma uthe ufuna ukuthi i-MK ithathe bonke omasipala okhethweni lohulumeni basekhaya oluzokuba ngo-2026.“Njengoba kuzokuba nokhetho lwasemakhaya, kufanele ukuthi uMkhonto ushanele, uthathe yonke into. Lokho kuyokube kuyibika lokuthi okhethweni (lukazwelonke) oluzayo siyobhubhisa. Siyobhubhisa yonke into ngoba sifuna ukuphatha izwe ukuze sizoshintsha impilo yabantu.”UZuma uthe abakaliphonsi ithawula emizamweni yabo yokuchitha imiphumela yokhetho lwangoMeyi.UZuma uthe basamile ekutheni ukhetho olwedlule lwalungakhululekile.“Njengoba sasinokhetho sahamba phambili ngokuwina, izigebengu ezintshontshayo zacazelana ngamavoti ethu. Ngithi anginazise ukuthi impi yokhetho ayikapheli nakancane ngoba saqolwa. Sinobufakazi obuqanda ikhanda, icala liyeza.“Kuhlezi kuthiwa izwe liphethwe ngentandoyeningi. Ikuphi intandoyeningi uma kuzophatha ongaluwinanga ukhetho? Ngisho kulesi sifundazwe sahamba phambili ngamavoti kodwa kuphethe abantu abalandela emumva.”Inkantolo ibigcwele phezulu njengoba abaholi be-MK bebephume ngobuningi babo ukuzokweseka uZuma.Phakathi kwabaholi abebesenkantolo kubalwa loyo osanda kuqembuka kwi-EFF, uMnuz Floyd Shivambu nabanye abaholi be-MK bakuzwelonke, nabaholi be-MK KwaZulu-Natal okukhona kubo umholi wale nhlangano esiShayamthetho saKwaZulu-Natal, iNkosi Phathisizwe Chiliza.Ngaphandle kwenkantolo, amalungu e-MK abecula izingoma ezeseka uZuma.Okuqaphelekile ukuthi abantu abebezokweseka uZuma izolo bebebancane ukunalabo abajwayele ukubonakala uma evela ezinkantolo. "
    },
    {
        "content": "Amaqembu angeyona ingxenye kahulumeni wobumbano, asebekele umshado wamaqembu abambisene kulo hulumeni isikhathi esingangonyaka noma emibili ngaphambi kokugqabuka kwegoda.La maqembu okuyiMK, EFF, ATM, NCC ne-UAT, aveze ukuthi uma kuke kwakhishwa uMengameli Cyril Ramaphosa, ezintanjeni zokuhola i-ANC, umshado uyophela.NgoLwesine, esithangamini sabezindaba ePhalamende abaholi balawa maqembu bathule ikhokhasi njengoba bezobe bephikisa ePhalamende.Umholi weMK ePhalamende, uDkt John Hlophe, uveze ukuthi akaboni umshado we-ANC, DA, IFP, PA namanye amaqembu kuzophela ihlandla lalo hulumeni usekhona.Uthe ziningi kakhulu izinto ahluke ngazo uma kuziwa emigomeni.“Kungaba umlingo uma kungase kuphele iminyaka emibili usekhona lo mshado kuhulumeni. Yinto ezophela njengomlilo wamaphepha.” Nomholi we-EFF, uMnuz Julius Malema, uphefumule okufananyo noHlophe, wathi ingase ongapheli iminyaka emibili usekhona lo mshado we-ANC.“I-DA yathi izosebenzisana ne-ANC ngenxa kaRamaphosa. Nakanjani uRamaphosa uzophuma engqungqutheleni ye-ANC ngenxa yokuthi le nhlangano ayiyivumi eyehlandla lesithathu.”Kulindeleke ukuthi ihlale eminyakeni emibili ezayo ingqungquthela ye-ANC kuzwelonke okuyokhethwa ubuholi obusha kuyona.Kuningi ukukhuluma kuleli ngeyalo mshado nokuthi ngabe uzohlala isikhathi esingakanani. UMalema noHlophe babize abaholi be-UDM ne-PAC ngabadayisi abathanda izikhundla kuhulumeni ngokuba yingxenye yomshado.UHlophe uthe njengoba bebethula le khokhasi banezihlalo ezingu-102 abazolwa ngazo ukuphucula impilo yabantu.Uveze ukuthi bazofaka iziphakamiso ePhalamende zokuthi kuqashwe ngokugcwele abasebenzi abafana nonogada, ukusulwa kwezikweletu zezitshudeni, ukunikezwa kwezingane zamantombazane amaqakelo amahhala kanjalo nokuvusa indaba yokuthi kukhishwe ngevoti lokungamthembi uRamaphosa ngodaba lwasepulazini lwakhe iPhala Phala, lapho kwatholakala khona imali ithukusiwe.“Sifuna ivuswe eyokuthathwa komhlaba ngaphandle kwesinxephezelo, ukufakwa ngaphansi kukahulumeni kweBhange loMbuso, ukuchithwa kwayo yonke imithetho yobandlululo nezinye izinto ezithinta umphakathi. Sinethemba ukuthi sizokutholwa ukwesekwa emkhankasweni esizoyenza njengekhokhasi yamaqembu ahlukene.”Odabeni lokuvumbuka kabusha kwezithinta indaba yokudliwa kwemali ebhange iVBS okufaka nabaholi be-EFF, uMalema uthe wudaba oludala lolu nesahluko salo sesavalwa.“Abasisabisa ngokuthi bazosibopha ngokuvusa indaba yeVBS, abakwenze, asibasabi. Akukho okusha okuthinta le ndaba. Ukuthula kwethu akusho ukuthi ingoba singazi ukuthi sizophendula sithini, ingoba sikhathele ukuphendula into engathi shu. Akekho ozosisabisa ngokuthi asivale umlomo ngokuthi avuse indaba yeVBS,” kusho uMalema."
    },
    {
        "content": "INKANTOLO yoMthethosisekelo yamukele isicelo soMkhonto weSizwe (MK), sokwelulelwa isikhathi sokufaka amaphepha ecala lombango wokungena kukaMnuz Jacob Zuma, ePhalamende.NgoDisemba nyakenye, uZuma umemezele ukuthi weseka iqembu elisha Umkhonto weSizwe, akasayingeni indaba ye-ANC. Maningi amacala abhekene neMK futhi ilokhu iwanqoba. Leli elifakwe yi-IEC ngelinye lawo njengoba seliya eNkantolo yoMthethosisekelo.Inhlangano yokhetho i-IEC, yanquma ukuthi uZuma akafanelwe wukungena ohlwini lwasePhalamende ngoba walahlwa ngecala, wagwetshwa. UMkhonto weSizwe walufaka enkantolo udaba wanqoba kodwa i-IEC yalwedlulisa ithi ayinelisekile ngesinqumo.I-IEC iwafakile amaphepha kwasala i-MK, ebhaleliwe icelwa ukuthi iwafake ungakashayi uLwesihlanu kodwa wedlula umnqamulajuqu. Abameli beMK babhalele inkantolo beyicela ukuthi ibelulele isikhathi isikhathi ngoba ayikwazanga ukufaka amaphepha ngesikhathi esibekiwe.Umbhalo ukhomba ukuthi banikwe kuze kube wuLwesibili luka-Ephreli 30, ukuthi bafake amaphepha.“IPhini leNhloko yamaJaji likhiphe umyalelo wokuthi abafuna ukuphikisana nesicelo, bafake amaphepha ngo-Ephreil 30, noma ngaphambi kwawo,’’ kusho umyalelo wenkantolo.Inkantolo ithe izimisele ngokuthi udaba lulalelwe njengoluphuthumayo bese ikhipha isinqumo sayo."
    },
    {
        "content": "INHLANGANO ebhekele abathengi eNingizimu Afrika, iNational Consumer Commission idonse ngendlebe abantu ukuthi babuyisele ezitolo impahla okusuke kuthiwe ayiphephile ngoba ukuqhubeka bayisebenzise kubeka impilo yabo engcupheni.I-NCC iveze ukuthi kusukela ngo-Ephreli 1 kuze kube wuJuni 30 kulo nyaka iwu-20 impahla okucelwe ukuthi abantu bayibuyisele emuva.Kuleyo mpahla kukhona i-peanut butter, shampoo, battery,  izinkomishi, amasobho, amaplaki kagesi, i-punching bag esetshenziswa ngamabhokisa, izinsimbi zezimoto okubalwa ezeMercedes Benz, Chery, Ford, Citroen neJeep nokunye.“Sithole ukuthi akusibona bonke abantu ababuyisa impahla esisuke sicele ukuthi ibuyiselwe ezitolo. Abanye bayaqhubeka bahlale nayo noma bayisebenzise. Kuyingozi ukwenza lokhu ngoba abakhiqiza lezi zimpahla basuke bethole ukuthi kunobungozi obuthile kuzona. Siye sicacise nasezitatimendeni zethu ukuthi oqhubeka nokusebenzisa leyo mpahla usuke ebeka impilo yakhe engcupheni kokunye angafa nokufa,” kusho iNCC esitatimendeni.Ibalule ukuthi uma kuthiwa abantu ababuyisele into edliwayo emuva kusuke kucacile ukuthi ayisafanele ukudliwa, ngakho ukungayibuyiseli emuva kubeka impilo yoyidlayo engcupheni. Ithe kanjalo nasezimotweni uma kuthiwa azibuyiselwe emagaraji ngoba kunezinsimbi ezingenzi okufanele akufanele kuzitshwe lokhu. Ithe akukho okulahlekela umthengi ngokubuyisela impahla esitolo ngoba usuke ezobuyiselwa imali yakhe bese kuqinisekiswa ukuthi izinkampani zikhiqiza impahla ephephile.I-NCC ithembise ukuthi izokuqapha ngeso lokhozi ukukhiqizwa kwempahla ukuze iqinisekise ukuthi abantu bakuleli basebenzisa imikhiqizo ephephile."
    },
    {
        "content": "INYUNYANA yabasebenzi bakahulumeni i- National Education, Health and Allied Worker’s Union, ifuna uNobhala we-ANC KwaZulu-Natal, uMnuz Bheki Mtolo nenhlangano yakhe bakhokhe inhlawulo ka-R2 million ngekubize ngokudicilela phansi isithunzi samalungu ayo angabasebenzi ezikhungweni zikahulumeni, ngesikhathi ethula inkulumo emcimbni owawuseKokstad ngenyanga eyedlule.Emaphepheni afakwe yiNehawu eNkantolo eNkulu yaseMgungundlovu, ifuna uMtolo ne-ANC bakhokhe inhlawulo ka- R500 000 icala ngalinye, kwamane amangalelwe ngawo.Emva kokhetho, ngesikhathi kusanda kuphothulwa isivumelwano sikahulumeni wokubambisana, uMtolo ekhuluma nezithameli ezevile ku- 1 000 emcimbini owawuseKostad ngoJulayi 21, kuthiwa wakhuluma ngendlela elumelayo egudla amalungu enyunyana. Lokhu wakwenza emva kwemibiko yokuthi kukhona kuwo ayephumele obala eveza ukungahambisani nohulumeni wokubambisana.Inkulumo yakhe eshicilelwe kulawa maphepha okuvela ukuthi wayethula kulo mcimbi, okukholakala ukuthi iyona emdonsele amanzi ngomsele ibhalwe kanje;“ Abanye abebehlangene lana bathe abahambisani nohulumeni wokubumbano.  Niyayazi inyunyana ebizwa nge-Nehawu? Abantu abangamalungu e-Nehawu yibona abasebenza emahhovisi oMnyango wezaseKhaya. Uma niya kulawa mahhovisi niyofuna  isitifiketi sokushona komuntu ningasizakali,  yi-Nehawu leyo.  Uma niya e-Sassa, niyofuna usizo oluthile, nizitshwa, kuyobe yi-Nehawu…,”Le nyunyana ithe inkulumo kaMtolo edicilela phansi isithunzi samalungu ayo, yenziwa ngamabomu futhi ngenhloso.“Iveza ukuthi inyunyana namalungu ayo, yiyona eyimbangela yokungasebenzi emahhovisi oMnyango wezaseKhaya, e-Sassa nokugqoza kokusebenza kwama- ambulensi. Kusho ukuthi le nyunyana namalungu ayo ikhohlakele, ithatha imvalamlomo kubalimi abamhlophe ukucindezela abasebenzi basemapulazini.  Ngenxa yale nkulumo, isithunzi senyunyana silimele,” kubhalwe emaphepheni.Kuthiwa ngosuku olulandelayo, uMtolo ekhuluma ohlelweni lwezindaba lwantambama kuKhozi FM, kuthiwa wakugcizelela lokhu. Le nyunyana iphinde ifune inkantolo ukuthi iphoqe uMtolo nenhlangano i-ANC ekutheni ngaphezu kwale nhlawulo, baphinde babhale isixoliso sinanyekwe ezinkundleni zokuxhumana nasemaphephandabeni.Okhulumela i-ANC KwaZulu-Natal uMnuz Mafika Mndebele,, uthe amaphepha amangalela unobhala wale nhlangano ne-ANC, bawabone ezinkundleni zokuxhumana.“Siyakholelwa ekutheni wonke umuntu unelungelo lokuya enkantolo uma kukhona lapho adinga khona isixazululo.  Asizongena kakhulu emniningwaneni yalolu daba, sizodedela inkantolo yenze umsebenzi wayo.” "
    },
    {
        "content": "I-NFP inikezwe izinsuku ezimbili ukuba iqhamuke nohlelo lokukhokha isikweletu sezigidi zamaRandi yi-Ezulweni Investment, isabisa ngokuthatha izinyathelo ezingaholela ekutheni leli qembu lingakwazi ukungenela ukhetho oluzayo uma lihluleka ukuqhamuka nohlelo lokuyikhokhela kulo mnqamulajuqu ewubekile.Lezi zinsongo ziqukethwe encwadini yabameli ethunyelwe uMengameli weNFP, uMnuz Ivan Barnes.Encwadini yabameli, i-Ezulweni Investment isabisa ngokuthi izoqhubeka necala lokuthi iNFP ihlakazwe uma ihluleka ukuqhamuka nohlelo lokuyikhokhela.Ngokwamaphepha afakwe eNkantolo eNkulu eGoli, isikweletu seNFP sesikhule safika kuR25 million, njengoba yayiboleke uR13 million kwi-Ezulweni Investment ngo-2013.Le mali yasetshenziselwa ukukhankasela ukhetho lwango-2014. Kusukela lapho i-Ezulweni Investment ibilokhu izama ukuthola imali yayo.I-Ezulweni Investment ithe amakhansela eNFP azibophezela ukuthi azosikhokha isikweletu emhlanganweni owawuseThekwini ngonyaka owedlule.“Nawe (Barnes) wawukhona emhlanganweni lapho amakhansela azibophezela khona ukuthi azoqhamuka nohlelo lokusikhokha sonke isikweletu. Nakuba amakhansela enza lesi sibophezelo, isikweletu asikaze sikhokhwe.”I-Ezulweni Investment ike yaba sematheni ngesikhathi ilwa ne-ANC, kubangwa isikweletu sikaR100 million.Icala lahamba laze lafika eNkantolo yoMthethosisekelo, kwawina i-Ezulweni Investment. I-ANC yagcina isikhokhile isikweletu.Abe-Ezulweni bathe bazonikela enkantolo uma bengayitholi impendulo.“Sizoqhubeka necala lapho sifuna ukuthi kuhlakazwe iNFP. Nani ke niyazi ukuthi umphumela wokuhlakazwa kweNFP kuzokusho ukuthi angeke nikwazi ukungenela ukhetho oluzayo.”UBarnes ukuqinisekisile ukuthi bayitholile incwadi yabameli be-Ezulweni Investment, wathi bazophendula.“Into nje esifuna ukuyibona ubufakazi balesikweletu. Sifuna ubufakazi bokuthi iNFP yazithola ngempela yini izimpahla okuthiwa iyazikweleta, nokuthi zamukelwa abantu abasemthethweni. Angeke sivele sithi sizokhokhela noma isiphi isikweletu ngenxa yokuthi kukhona abantu abasisabisa ngokuthi sizohlakazwa.”UBarnes uthe abanalo itwetwe lokuthi lesi sikweletu singase sibavimbe ukuthi bangenele ukhetho.“Ukuhlakaza iqembu akusiyo nje into elula ongavuka uyenze ekuseni. Lolu kuba uhlelo oluthatha isikhathi eside. Abantu abafuna ukuvotela iNFP kufanele bazi ukuthi sizokube sikhona okhethweni.”UBarnes usole amalungu eNFP anganeme nasashiya iqembu, ngokuhambe ebhebhezela inkulumo yokuthi iqembu lizohlakazwa."
    },
    {
        "content": "ISIKHWAMA esixhasa ngemali yokufunda ezikhungweni zemfundo, iNational Students’ Financial Aid Scheme (NSFAS), siyalele izitshudeni zasemakolishi amakhono ukuthi zivule ama-akhawunti asebhange ukuze zithole imihlomulo yazo.Lesi sikhwana sithe lezi zitshudeni zingavula ama-akhawunti kunoma iliphi ibhange.Umlawuli wesikhashana weNSFAS, uMnuz Freeman Nomvalo, ngeledlule, uhlangane nenhlangano yezitshudeni zasemakolishi ama-TVET, ngenxa yokwanda kwezehlakalo zokungenami ngokungakhokhwa kwemihlomulo.“Umhlangano ubumayelana nokubambezeleka ekukhokhweni kwemihlomulo  nokunyamalala kwemali kuma-akhawunti ezitshudeni. Kulo mhlangano izitshudeni zikhale ngohlelo lokusatshalaliswa kwemihlomulo,” kusho iNSFAS.Lesi sikhwama sithe sesiqhamuke nohlelo oluzobhekana nalezi zinkinga kulabo abazothola imihlomulo yabo ekupheleni kwenyanga ezayo.“I-NSFAS ihlela ukuthumela ngqo imali kuma-akhawunti ezitshudeni. Yingakho kubalulekile ukuthi izitshudeni zibe nama-akhawunti anoma iliphi ibhange.” Lesi sikhwama sithe sizoxhumana nabathola uxhaso sibanxenxe ukuthi balethe ulwazi lwabo ukuze imali ingene ngqo kubona.“Siyazi ngokubambezeleka ekutheni izitshudeni zithole imihlomulo yazo kule nyanga. Sijube ithimba lezikhulu zalesi sikhwama ezikhungweni ezehlukene ukuze ziyoxazulula lezi zinkinga.” Lokhu kwenzelwa ukuthi kuqala uhlelo olusha lokufakwa ngqo kwemali kuma-akhawunti ezitshudeni zibe sezixazululekile izinkinga ezivele zikhona. Abalesi sikhwama baveze ukuthi bayazilungisa nezinkinga ezibhekene nezitshudeni zasemanyuvesi.“Okwamanje uhlelo lokukhokhela ngqo izitshudeni kuma-akhawunti azo lokuqala kwezasemakolishi kuphela. Izitshudeni zasemanyuvesi zizoqhubeka nokuthola imihlomulo yazo ezikhungweni, kuze kube uJulayi nonyaka.” I-NSFAS ithe izobeka izitshudeni phambili uma isinquma ngabazothola uxhaso.Kwenzeka lokhu nje, kwezinye izikhungo ziyaqonga izinkinga zezitshudeni ezikhala ngokucotha kohlelo lokukhokhwa kwemihlomuloKwezinye izikhungo kuqubuke imibhikisho yezitshudeni ezikhala esifanayo.Ezinye zazo zikhala ngokuthi zikhishwa omastende eziqashe kubona ngenxa yokungakhokhi kwalesi sikhwama.Uphenyo lwenkampani yabameli eyayijutshwe yiNSFAS lwaphakamisa ukuthi kuchithwe izinkampani ezine ebezikhokha imihlomulo yezitshudeni.UNgqongqoshe weMfundo ePhakeme, uDkt Blade Nzimande, ujube uNomvalo ukuthi alungise izinto kulesi sikhwama, ikakhulu uhlelo lokukhokhwa kwemihlomulo izitshudeni ezikhala ngalo.Wamyalela ukuthi abike njalo kuyena ngokwenzekayo kulesi sikhwama."
    },
    {
        "content": "ISIKHWAMA esixhasa ngemali yokufunda ezikhungweni zemfundo ephakeme, iNational Students’ Financial Aid Scheme (NSFAS), sesigxeke isehlakalo sokuvalelwa kwezisebenzi zalesi sikhwama ngaphandle kwemvume yazo, ngesikhathi ziyoxazulula izinkinga ezithinta izindawo zokuhlala izitshudeni eNyuvesi yaseZululand, oNgoye.Lesi sehlakalo kuthiwa senzeke ngoLwesihlanu, kulesi sikhungo lapho lezi zithunywa zigcine sezisatshiswa.Okhulumela isikhwama, uMnuz Ishmael Mnisi, uthe lesi sehlakalo senzeke emuva kokuba kube nomhlangano wohlaka oluthinta izindawo zokuhlala kulesi sikhwama, elalihlangane nabahlinzeka ngezindawo zokuhlala abazimele kanjalo nezikhulu zenyuvesi ngoLwesibili odlule, kubhungwa mayelana nokukhokhelwa kwalezi zindawo. Uthe kulo mhlangano kwavunyelwana ngokuthi kujutshwe ithimba lesikhwama ukuze lifake isandla ohlelweni lokuthi kufakwe izitshudeni ohlelweni lweNSFAS ukuze kukwazi ukuthi kukhokhelwe abanikazi balezi zindawo.“I-NSFAS isacubungula eyokuthathela izinyathelo abahlinzeka ngezindawo zokuhlala, ababeyingxenye yalesi sehlakalo sasoNgoye. Sihlaba nekhwelo lokuthi izikhungo zemfundo kungaba amanyuvesi noma amakolishi amakhono ama-TVET, ukuthi ziqinisekise ukuthi lezo zitshudeni ezingakangeni ngaphansi kohlelo lweNSFAS, zisheshe zifakwe ukuze zikwazi ukukhokhelwa.” Uthe uma kunokubambezeleka ngeke zisheshe zithole imihlomulo yazo yezindawo zokuhlala.“Abanikazi bezindawo zokuhlala kumele baqikelele ukuthi izinkontileka okumele zisayinwe izitshudeni ezithinta lezi zindawo, ziyazisayina ngokushesha. UMnisi uthe baqale ukukhokha imihlomulo yezindawo zokuhlala yezitshudeni ezihlala emakolishi amakhono ngeledlule.Usho lokhu nje, kuke kwaba nezikhalazo kwizitshudeni ezihlala emakolishi ahlukene ezixoshwe abanikazi bezindawo zokuhlala ngoba lesi sikhwama singakhokhile kuze kube yimanje.Lezi zitshudeni bezikhala ngokuthi azazi ukuthi zizoshonaphi njengoba bezikhishwa nasebusuku, zigcina sezilala endle.Ugxeke nezinsolo zenkohlakalo zokusebenzisana phakathi kwezitshudeni, abahlinzeka ngezindawo zokuhlala, abasebenzi bezikhungo kanjalo nabahola izitshudeni.\"Ngeke siyibekezelele inkohlakalo kanti sizophenya zonke izinsolo ezikhona. Sizophenya ezikhungweni ngoba asifuni kube nokuxhashazwa kwezitshudeni.“ Unxuse abangaba nolwazi ngenkohlakalo ukuthi babike ku:Vuvuzela, kwinombolo ethi: 0860 247 653. Bangathumela no-Call Back ku: 30916.Ukhumbuze abahlinzeka ngezindawo zokuhlala ukuthi uma ziqhele ngo-5km kuya phansi kumele bahlinzeke izitshudeni ngezinto zokuzithwala ziye ezikhungweni noma sezibuya.Ubalule nokuthi kumele baqinisekise nokuthi lezi zindawo ziphephile."
    },
    {
        "content": "UKUBEKA amakhasimende phambili nokufuna ukwenza azizwe esekhaya uma ezothenga, yikhona okwenze abePick n’ Pay, babuya ngonyawo olusha bevula kabusha isitolo sabo sezimpahla zokugqoka, iPick n’ Pay Clothing, eseGateway, eMhlanga.Lesi sitolo ebesivalwe amasonto ayisithupha silungiswa futhi kushintshwa nendlela esibukeka ngayo ngaphakathi, sibuye sesihlukile, kusukela emisikweni yaso kuya kwindlela esibukeka ngayo, njengoba abaphathi baso benze sahambisana nabantu.Isikhulu sePick n’ Pay Clothing uNksz Hazel Pillay, uthe ukuqonda ukuthi iKwaZulu-Natal ihlobe ngezinto ezahlukene ezithandwa ngabantu, kwenze bahambisana namakhasimende.“Yingakho senze imihlobiso egqize ngezithombe zomoba, kwezinye izingxenye zesitolo senza okuveza umfula uThukela, ukwenza amakhasimende ethu azizwe esekhaya uma ezothenga izimpahla ezahlukene esitolo sethu,” kusho uNksz Pillay.Eqhuba, uthe okunye okubasize kakhulu ukwenza isitolo sabo sibukeke kahle ngaphakathi, wukuthi basebenze namaciko azi ingqephu nadwebayo azinze eThekwini, ukubasiza baqhamuke ne nto ezojatshulelwa nezohambisana namakhasimende abo.“Basisize kakhulu ukwenza obhasikidi esibafake emathilini ukuhlobisa, kwenza kubukeke kahle futhi kwehluke. Emagumbini okulinganisa izimpahla, senze kwagqiza ngemidwebo yezintaba zokhahlamba, safaka nemihlobiso eveza ubunjalo beKZN, ikakhulu ubuhle bedolobha iTheku,”’ usho kanje. Ngaphandle kwalesi sitolo esilungiswe eGateway, iPick n’ Pay iyaqhubeka nokudlondlobala, njengoba ivule izitolo eziwu-50 kulo nyaka, yengeza kweziwu-58 ezivule ngonyaka odlule, okwenza ibe nezitolo eziwu-385. Maduze izovula ezimbili futhi eThekwini."
    },
    {
        "content": "INYUNYANA yamaphoyisa, i-Police and Prisons Civil Rights Union isichithile isinqumo sokukhushulelwa kwabasebenzi bakahulumeni amaholo ngo- 4,7%, okumenyezelwe wuNgqongqoshe weziSebenzi zikaHulumeni nokuPhathwa, uNkk Noxolo Kiviet, ngesonto eledlule.UNkk Kiviet uthe ngokwesinqumo esathathwa ezingxoxweni zamaholo  nyakenye emhlanganweni wesigungu esihlanganisa umqashi nabamele abasebenzi, i-Public Sector and Coordinated Bargaining Council, uhulumeni uzothi phohlo ngo- 4.7% emaholweni abasebenzi kusuka ngo- Ephreli, 1, ngesonto elizayo.I-Popcru ithi ayikaze isisayine lesi sivumelwano nyakenye ngoba ikholwa ukuthi ukwenyuswa kwamaholo abasebenzi ngale ndlela kuyinhlamba kumalungu ayo futhi kuwukuwabukela phansi.UMengameli we-Popcru uMnuz Thulani Ngwenya, uthe lesi siphakamiso singaphansi ngisho kwezindleko zempilo  njengoba zifinyelele ku- 5.6% ngenyanga edlule.“Ukukhushulwa kwemali ngaleli phesenti, kukhombisa ukuthi uhulumeni akanandaba kangakanani nabasebenzi bakhe. Akwenele ekutheni kungaphucula impilo yabasebenzi emazingeni aphansi nokumelana nezindleko ezikhuphukayo zemihla yonke.  Asiwakholwa amampunge kahulumeni owayethi akubeke etafuleni ukuphela kwento angakwazi ukuyinikeza abasebenzi, ngakho asisayinanga,” kusho uNgwenya.Uthe abezinye izinyunyana, babaxwayisa ngokusayina lesi sivumelwano seminyaka emibili sokukhushulwa kwamaholo, ngakho sekuyisikhathi sokuthi kuvikelwe abasebenzi.Ngo-2022, le nyunyana yaba nokhukhulelangoqo wemashi ngenhloso yokuphoqa uhulumeni ukuthi enze okuthiwa wayekuthembisile ngo-2018 kokuthi ngonyaka wezimali u-2020/2021, uzokhuphula imiholo yabasebenzi ibe ngaphezulu ngephesenti elilodwa, ephesentini lezindleko zempilo.  Okunye ababekumashela, ukukhushulwa kwamaholo abasebenzi ngo- 3% okuthiwa umqashi wakwenza ngaphandle kokuvumelana nezinyunyana zabasebenzi.Nakuba i-Popcru engaphansi komfelandawonye wezinyunyana iCosatu engamadlelandawonye nenhlangano ebusayo i-ANC bavumelana ngokuthi bazokweseka le nhlangano njengoba kubhekwe okhethweni, kodwa uNgwenya uthe abasebenzi abangamalungu abo sebetshengise ukumungabaza uhulumeni ekutheni akazikhathalele izidingo zabo, ngakho bakulungele ukungena emgwaqweni.“Okwamanje kubukeka sengathi abasebenzi bashaywa ngesithende njengoba kungekho iqembu lezepolitiki eliphumele obala ngamalungelo abasebenzi ngesikhathi ekhankasa enxenxa amavoti.  Noma ngabe yiliphi iqembu elizovotelwa ngoMeyi kumele lazi ukuthi abasebenzi bazohleze bekhona nangale kukaMeyi,” usho kanje."
    },
    {
        "content": "INYUNYANA yamaphoyisa i-Police and Prisons Civil Rights Union KwaZulu-Natal, ifuna kube nezingxoxo ukuxazulula ukuklwebhana phakathi kukaNobhala we- ANC esifundazweni uMnuz Bheki Mtolo nenyunyana iNehawu. UNobhala wePopcru KwaZulu-Natal uNksz Nthabeleng Molefe, uthe bazoxoxa nomfelandawonye wezinyunyana iCongress of South African Trade Unions, ukuthi kuhlelwe umhlangano ngokushesha ukubhunga ngalesi simo.“Sinxusa ukuthi kube nokuxoxisana nokuthi kwehliswe umoya ngalesi sikhathi esinzima. SiyiPopcru sisakholelwa ukuthi ubunye babasebenzi nombutho wentando yabantu kuseyizinto ezibalulekile kulesi sifundazwe, ikakhulu uma kubhekwa umlando wezepolitiki esifundazweni,” kusho uNksz Molefe.Enkulumeni ayethule ekhuluma nabantu eKokstad ngeledlule, uMtolo usole  abasebenzi bakahulumeni abangaphansi kweNehawu, ngokuhluleka ukusebenza ngendlela efanele ezikhungweni eziningi zikahulumeni. Lokhu kulandela ukuthi kube khona amalungu ale nyunyana aphumele obala eveza ukuthi awahambisani nohulumeni wokubambisana, oholwa yi-ANC.UMtolo ukhwele wadilika kubasebenzi abangaphansi kweNehawu, wathi iningi labo lizonda uhulumeni wokubambisana ngoba lingasahlomuli kuwo. Utshele abantu ukuthi abasebenzi abaningi abasebenza emahhovisi oMnyango waseKhaya bangamalungu eNehawu, ngakho uma abantu befika kulawa mahhovisi benganakwa, abokwazi ukuthi yiNehawu leyo.Emva kwalokhu kuphawula, iNehawu inqumele lo mholi ugwayi katiki ifuna axolise ngokushesha engakapheli amahora angu-48, kungenjalo ngeke isamvumela ukuthi athule inkulumo emicimbini yayo. Inxuse i-ANC ukuthi ibhekane noMtolo."
    },
    {
        "content": "ISIKHULU esiphezulu seRoad Accident Fund (RAF), uMnuz Collins Letsoalo sithi asiyindawo futhi sisazimisele ukusebenzela abantu baseNingizimu Afrika.NgoMsombuluko, uLetsoalo utshele izintatheli ukuthi yize le nhlangano esiza abalimele ezingozini zomgwaqo ibhekene nezingqinamba kodwa ikhokhele abantu uR45.1 billion kulo nyaka.Ukhale ngokuthi abakwazanga ukufeza zonke izinhlelo akade benazo kwazise intela ekhokhwa abetha uphethroli isahleli ku-R2.18 ilitha ebikuwo kule minyaka emithathu edlule.Uveze ukuthi le ntela ibangenisele u-R48.6 billion ngonyaka wezimali ka-2023/24.“Sikwazile ukukhokhela abantu u-R45.1 billion yize sinezingqinamba. Sifike le nhlangano kubukeka sengathi izowa kodwa sakwazi ukuthi sinciphise isikweletu njengoba safika siwu-R19 billion kodwa manje sesiwu-R8.71 billion.”Inkinga yethu enkulu kuseyizindleko zabameli ngoba yize songe u-R24 billion kulo nyaka kodwa zisami ku-R3.899 billion, okusho ukuthi bazinciphise ngo-R4.89 billion.Ubalule ukuthi ukube abaqalanga izinhlelo zabo zokonga ngabe lezi zindleko zingaphezulu kuka-R50 billion onyakeni wezimali u-2027/28.Uthe bathole izicelo zokunxeshezelwa eziwu-79 377, sebekwaze ukuvala eziwu-63 000.Babuye bakhokha no-R12.7 billion kubantu abafake izicelo zokunxeshezelwa ngaphansi kwesigaba esibizwa nge-general damage. Ufanise le mali njengokuthi eyokuxolisa kubantu.Ugqugquzele abalimala ezingozini zomgwaqo ukuthi bazithintele bona iRAF ngoba ikhona ukubasiza kuzo zonke izingqinamba ababhekana nazo emuva kokulimala. Bangayithinta ngokushayela u-087 820 1 111, ngoMsombuluko kuya kuLwesihlanu ngo-7.45 ekusenu kuya ku-4 ntambama. Bangangena nakwi-website yayo ethi www.raf.co.za. "
    },
    {
        "content": "INHLANGANO yezokusakaza kuleli, iSouth African Broadcasting Corporation (SABC), ithi ayinabo ubufakazi bokuthi iHhovisi likaMengameli liphuma iqhubu nenhloko yezindaba kuyo, uMnuz Moshoeshoe Monare, ukuthi liyohlolwa.Lokhu kuza ngemuva kwemibiko yeCity Press yokuthi uMonare kumele ayohlolwa yiState Security Agency (SSA). Kulolu hlelo kusukwe kubhekisiswa yonke imininingwane ethinta umuntu nokuthi uhulumeni engamthemba yini ngemininingwane ebucayi.Izinhlangano ezifana neSouth African National Editors’ Forum (Sanef), Media Monitoring Africa, SOS Support Public Broadcastiong Coalistion (SOS), neCampaign For Freedom of Expression (CEF) zikhiphe isitatimende kanye kanye zikugxeka ukuhlolwa kukaMonare.Okhumela uMengameli uCyril Ramaphosa, uMnuz Vincent Magwenya, ukuchithile ukuthi kuphunywa iqhubu noMonare ngoba sekubhekwe okhethweni lukazwelonke ngoMeyi 29.I-SABC esitatimendeni ngoLwesibili emini, ithe zonke izikhulu zayo ziyahlolwa. Ithe ngesikhathi uMonare eqashwa ngo-2022, iSABC yenze isicelo eSSA ukuthi ahlolwe.Lokhu kuwumbandela wokuqashwa futhi zonke izikhulu zithola isitifiketi uma sezihloliwe.“Ukucacisa, yinto ejwayelekile eSABC ukuthi izikhulu zihlolwe, akukho okubi okuhlosiwe ngalokho. Isikhulu esisha uNomsa Chabeli, naso siyahlolwa njengokombandela wenkontileka yaso. I-SABC ayihlangani nokuhlelwa ukuthi ukuhlolwa kuzokwenziwa nini.”Ithe uMonare akaluphothulanga uhlelo lokuhlolwa njengokusho kwenkontileka yakhe futhi wavuma ukuthi uzohlolwa ngesikhathi esayina inkontileka yakhe."
    },
    {
        "content": "INKAMPANI enkulu yezimpahla ezisebenza ngogesi emhlabeni jikelele i-Samsung yethule umshini obizwa nge Digital Variable Multi S2 (DVM) eMount Edgecombe Golf Country Club eThekwini.Lomshini uphehla amandla omoya ezindaweni ezahlukene okubalwa kuzo izibhedlela, emabhilidini amakhulu nasenxanxatheleni yezitolo. Bekungeyokuqala ithulwa lapha eNingizimu Afrika njengoba ibidlise kakhulu emazweni aphesheya kwezilwandle.Okunye nge-DVM S2 ukuthi isebenzisa ezobuchwepheshe besimanjemanje futhi ayiwudli ugesi kakhulu.Inhloko yomnyango ebhekelele ezokuphehlwa komoya kwa-Samsung, uMnuz Nico Hanekom ekhuluma neSolezwe Ngempelasonto uthe u-Samsung uyinkampani yezobuchwepheshe.“Ukuze siqhubeke sibe namasu kuthina kubalulekile. Kube yigxathu elikhulu kwezobuchwepheshe ukuthi sethule lomshini ngoba inhloso yethu ukuthi senze imikhiqizo yethu ibe ngcono, iphinde ingashabalali.“Lo mshini usebenzisa amandla amancane ebhilidini, okungezinye zezinto esizenzile kuwo. Enye yezinto ezibalulekile neziyisisekelo esizenzayo njengo-Samsung ukuthi sibe yinkampani engashabalali,” kusho uHanekom.Khonamanjalo uMnuz Joseph Kaseke oyimenenja yezokudayisa kanye nonjiniyela kwa-Samsung yena uthe bancane abantu abazi ngomshini wokuphehla umoya oqandisayo.“Esizama ukukwenza ngobuchwepheshe besimanjemanje obaziwa nge-Artificial Intelligence (AI) ukuthi izosiza abantu uma besebenzisa umshini wokuphehla umoya.“Ngiyazi abantu abaningi bathuswa ukuthi i-AI izobathathela umsebenzi. I-AI ayikwazi ukusebenza ngapandle kwabantu, yithi okumele sisebenzisane nayo futhi izosisiza ukuthi ukusebenza kwethu kube lula,” usho kanje.Uqhube wathi bayazama ukuba nezindawo lapho bezofundisa khona abantu ngayo le mishini abayethulayo.“Siyazama ukuthi sakhe izindawo lapha KwaZulu-Natal, kodwa okwamanje ikhona indawo ese-Four Ways eThekwini lapho esibaqeqesha khona.“Kulabo abangakwazi ukuphumelela siyabaqeqesha ngosizo lwe-inthanethi bangasithola kwi- website yethu ethi-www.samsung.com ukuze bafunde kabanzi ngokuphehla umoya (air conditioning),” eqhuba."
    },
    {
        "content": "I-South African National Defence Force (SANDF) ichitha imibiko yokuthi amasosha amabili alo mbutho ajutshwe eDemocratic Republic Of Congo (DRC) athunjwe ngamavukelambuso iM23.Amasosha akuleli ajutshwe eDRC njengengxenye yeSouthern African Development Community Mission in the Democratic Republic of Congo (SAMIDRC) ukuyosiza uhulumeni wakuleliya zwe ukudala ukuthula nozinzo.Ngokubika kwe-website yeNational Security News, amasosha akuleli awanazo izikhali ezanele kanti ashaqwe ngamavukelambuso ngesonto eledlule.Ibike ukuthi asethunjwe yiM23.Esitatimendeni i-SANDF ithe wonke amasosha ayo ajutshiwe aphelele.\"Akukhona okokuqala ukuthi kubhalwe izindaba ezingenasisekelo njengalezi ngeSANDF kusuka yajutshwa eDRC ngaphansi kweSAMIDRC,\" kusho iSANDF.Ithe ngeke ize ithule futhi ivume ukuthi igama layo lingcoliswe yile mibiko.Ithe izokwazisa abantu bakuleli ngaso sonke isikhathi ngesimo nokuphepha kwamasosha ayo eDRC.Sekufe amasosha amane akuleli eDRC kusuka kuqale unyaka. Esigamekweni sokuqala kwafa amabili ngesikhathi kuqhunyiswa inkambi yawo.Kwesesibili elinye ladubula uzakwabo ngesibhamu somsebenzi ngaphambi kokuzidubula life nalo."
    },
    {
        "content": "IBHEMILE kwabazotholakala ukuthi benza inkohlakalo ngesikhathi kwakhiwa eminye imitapo yolwazi KwaZulu-Natal njengoba uMengameli Cyril Ramaphosa esejube uphiko oluphenya amacala enkohlakalo iSpecial Investigating Unit (SIU), ukuthi luphenye.Lolu phiko luyalelwe nguRamaphosa ukuthi luphenye uMnyango wezemiDlalo, ubuCiko namaSiko esifundazweni ngokwakhiwa kwemitapo yolwazi eyisishiyagalombili kanjalo nokusatshalaliswa kwezincwadi kuyona.Uphiko luzophenya ukuthi ngabe ayisebenzanga yini ngendlela engafanele imali yomphakathi ngesikhathi kwakhiwa imitapo  kusuka ngoJanuwari 1, 2020 kuya kuMashi 28, 2024.Okhulumela i-SIU uMnuz Kaizer Kganyago, uthe umengameli ugunyaze ukuthi kuphenywe umnyango ukuze kubuyiswe imali yabakhokhi bentela eyalahleka.Uthe bazophenya nethimba losonkontileka abasabalalisa izincwadi.Uveze ukuthi imitapo yolwazi okuphenywa ukwakhiwa kwayo yiDukuduku Library, Nibela Modular Library, Kwankosi Khumalo Modular Library, Kwakhetha Modular Library, Mpembeni Modular Library, Ntunjambili Modular Library, Donny Dalton Modular Library, Mfekayo Modular Library neKwanzimakwe Modular Library.“Siphenya nokuthi ngabe kwakukhona yini ukusetshenziswa kwemali ngendlela engafanele ngesikhathi kwenziwa le misebenzi. Siphenya ukuthi bakhona yini abasebenzi bakahulumeni abathintekayo, osonkontileka kanjalo nanoma ngubani othintekayo.”Uthe bazokwenza izincomo zokuthi ngomuso kungavikelwa kanjani ukulahleka kwemali yomphakathi.“Ngokomthetho esiyothola ukuthi bayathinteka, sizobadlulisela ophikweni lwezokushushisa iNational Prosecuting Authority (NPA), ukuze ibhekane nabo. Sigunyazwe ngumthetho olawula iSIU, ukuthi sishushise abathintekayo enkantolo enkulu,” kusho uKganyago. Lumatasa lolu phiko kulezi zinsuku njengoba lusanda kujutshwa nguRamaphosa ukuthi luphenye izinto ezenzeka eMnyangweni wezaseKhaya mayelana nokukhishwa kwezimvume zokuba kuleli luphenye nakwaPrasa. "
    },
    {
        "content": "I-Library and Information Association of South Africa (LIASA)  ikumema ukuthi ugubhe i-South African Library Week (SALW) 2024, ibambisene noMnyango wobuCiko, amaSiko, i-Sabinet ne-EBSCO,  – ngaphansi kwendikimba ethi “ethi “Libraries foster social cohesion”, okusho ukuthi “Imitapo yolwazi yakha ukuzwana kwemiphakathi ehlukene”.Yonke imitapo yolwazi ezweni isebenzisa lo mcimbi waminyaka yonke odonsa isonto lonke njengethuba lokuqhakambisa ukukhangisa imisebenzi yayo ebantwini, umphakathi wonkana, izinhlangano zomphakathi nabantu abathatha izinqumo. Inhloso ngukubaneqhaza ekutheni abantu baqonde iqhaza elibalulekile lemitapo yolwazo ezweni elinamalungelo abantu. Imitapo yolwazi isabalalisa ukukwazi ukufunda nokubhala, igcwalise ilungelo lamuntu elinqala lokukwazi ukutho ulwazi futhi igqugquzele ukubekezelelana nokuhloniphana phakathi kwabantu baseNingizimu Afrika.Le ndikimba igcizelela iqhaza elimqoka lemitapo yolwazi ekuhlanganiseni imiphakathi, njengoba eyizindawo lapho abantu abavela emiphakathini ehlukene behlangana khona ukucobelelana ngemibono, ukufunda bahlangane nangemicimbi yamasiko nemfundo. Ngokwenza kutholakale ulwazi, ubuchwepheshe, izinsizakusebenza nezinhlelo, imitapo yolwazi yandisa ulwazi, ihlanganise abantu futhi yenze ukuthi abantu bazizwe benenjongo eyodwa futhi beyinto eyodwa. Imitapo yolwazi ihlinzeka izindawo eziphephile emiphakathini encisheke amathuba ukuthi abhekane nezindaba zenhlalo nezentuthuko, bacobelelana ngolwazi futhi igqugquzele ukuhlalisana phakathi kwemiphakathi engafani.I-SALW izogujwa phakathi komhlaka-18 kuya mhlaka-24 Mashi.UMnyango wezeMidlalo, eZobuciko namaSiko uchaza ukuhlalisana kwemiphakathi engafani “njengezinga lokuhlangana ngokuhlalisana nokuhlanganiswa kwemiphakathi yesizwe sonke nezinga lokubonakala kokuzwelana phakathi kwabantu nemiphakathi”.Funda iziphephabhuku lobuchwepheshe le-LIASA SALW 2024 lapha: Imitapo yolwazi yandisa ukuhlalisana emphakathini ngokufaka wonke umuntuUkuhlanganisa abantu yinsika yemitapo yolwazi. Kulapho wonke umuntu emukeleke khona, iyizindawo ezakha ukuxhumana nokuthembana phakathi kwamaqoqo angefani emphakathini. Imitapo yolwazi ineqhaza elimqoka ekuhlalisaneni abantu kwabantu emphakathini ngokwenza ukuthi wonke umuntu abeneqhaza, ikhuthaze ingxoxo futhi igqugquzele ukuhloniphana kwabantu abavela ezindaweni ezingafani. Yenza imisebenzi yayo ihambisane nezidingo zemiphakathi, igqugquzele ukuthi abantu bahlale befunda futhi yeseke umsebenzi wokuthi abantu bakwazi ukufunda nokubhala.Imitapo yolwazi yandisa ukuhlalisana emphakathini ngokweseka izinjongo zentuthukoImitapo yolwazi ineqhaza elimqoka ekwandiseni ukuhlalisana emphakathini ngokweseka imikhankaso ehlose ukulekelela izinjongo zentuthuko emhlabeni, kuthi ngaleyo ndlela ilekelele ukubhekana nezinselelo zentuthuko ezikhona ezweni nasemhlabeni. Yenza ukuthi abantu bakwazi ukuthola ulwazi futhi kuxazululeke, phakathi kwezinye izinto, ukungalingani ngokwenhlalo nangokomnotho, ulwazi ngezinto ezithinta ukuvikela isimo sezulu nokuvikela imveloImitapo yolwazi yakha ukuhlalisana emphakathini ngemfundoImitapo yolwazi ibhukulela ukuletha ukuhlalisana emphakathini ngokuhlinzeka ngezinhlelo zemfundo ezakha isimilo emiphakathini. Ngalezi zinhlelo, imitapo yolwazi igqugquzela ukuqondeka kwamasiko, imilando, umlando wezindawo namasiko okwehlukene futhi igqugquzela ukubekezelana nokwandisa amakhono okukwazi ukufunda nokubhala, okuyizinto ezidengeka kakhulu ekuhlalisaneni kwabantu.Imitapo yolwazi ikhuthaza ukuhlalisana ngobuchwephesheImitapo yolwazi ivala igebe lobuchwepheshe ngokuhlinzeka ngolwazi nangobuchwepheshe bokuxhumana nokusebenzisana nemiphakathi ngezinkundla zokuxhumana namaziko kwesimanjemanje. Ahlomisa abantu nemiphakathi ngokwakha imiphakathi exhumene nengasele ngaphandle ezintweni.*  I-SALW yethulwe ngokusemthethweni ngoLwesihlanu mhlaka-15 Mashi e-South African Library for the Blind eMakhanda, eMpumalanga Kapa."
    },
    {
        "content": "UNGQONGQOSHE wezabaSebenzi nezokuQashwa, uMnuz Thulas Nxesi, uthi uhulumeni uzodala imisebenzi ewu-700 000 esebenzisa isikhwama se-Unemployment Insurance Fund (UIF).  NgoLwesibili, uNxesi uthule lolu hlelo e-Exhibition Centre, eThekwini.“Sibonile ukuthi kufanele sidale amathuba omsebenzi siwuhulumeni kulena evele ekhona. Asishiyile ukuthi kube yizinkampani ezizimele kuphela eziqasha abantu kodwa nathi sizovula amathuba omsebenzi awu-700 000 kusukela manje kuze kube wunyaka ozayo,” kusho uNxesi.UKhomishana we-UIF, uMnuz Teboho Maruping, uthe izinhlelo zabo zokudala amathuba omsebenzi amasha zizofezeka, akusiyona nje into abazogcina ngokuyimemezela ngoba vele ikhona imali.Uziphikile izinsolo zokuthi bazama ukusiza uNxesi ukuba akhankasele ukhetho njengoba beza nalolu hlelo.“Izinhlelo zokudala imisebenzi saziqala ngo-2018. Zaphazamiseka ngo-2020 ngesikhathi kuneCovid-19 njengoba imali ibisiza abasebenzi abadiliziwe nalabo akade besebenza amahora ambalwa,” kusho uMaruping.Ngaphandle kokusiza abadiliziwe, i-UIF ibuye yenze izinhlelo zokuqeqesha kabusha abasebenzi ukuze bakwazi ukuthola amanye amathuba omsebenzi.UNdunankulu waKwaZulu-Natal, uNkk Nomusa Dube-Ncube, uthe abagcini ngokusiza abafuna umsebenzi bewuhulumeni kodwa banezinhlelo zokuxhasa osomabhizinisi abancane.Uveze ukuthi banohlelo lokusiza osomabhizinisi ukuthi badayise imikhiqizo yabo koSpar, Boxer nezinye izitolo ukuze abalimayo badayise kuzo.Uthe bakhulume nebhange Ithala ukuthi libanike amapulazi lapho abantu bezotshala khona ukuze bazithuthukise ngokwebhizinisi.Ubalule ukuthi ngeke bawashiye ngaphandle amabhizinisi amancane ezinhlelweni zabo ngoba imisebenzi eminingi idalwa yiwona.Ugqugquzele abantu ukuthi babhalise ezinhlelweni zokufuna umsebenzi zikahulumeni ezifana nalolu olwenziwa yi-UIF nezinye.IMeya yeTheku, uMnuz Mxolisi Kaunda, ithe kubalulekile ukwethulwa kwalolu hlelo lokudalwa kwemisebenzi ngoba luhlanganisa abantu abasha nezinkampani eziqashayo.Uthe abantu abasha bazobuye baqeqeshwe ngamakhono obuchwepheshe besimanje, azobasiza ukuzisebenza."
    },
    {
        "content": "UMKHANDLU wase-Unisa uvumelane ngo-elethu ngokuhlonipha ingwazi yomculo engasekho uRay Chikapa Phiri ngeziqu zobudokotela. URay Phiri owayehola iqembu lomculo iStimela, ushone ngoJulayi 2017 exinwe wumdlavuza eneminyaka ewu-70 ubudala.I-Unisa imemezele ukuthi le ngwazi engasekho izoyihlonipha emcimbini wokwethwesa izitshudeni iziqu obungoLwesihlanu, ePitoli.Bathe bakhethe ukumhlonipha ngenxa yamagalelo abe nawo emphakathini elwela inhlalakahle yomphakathi ngokubeka uvo kwezepolitiki esebenzisa umculo.“Wayesiqonda kabanzi isimo sangaleso sikhathi ebheka izimo zezepolitiki ezweni waze waqopha izingoma ezikhuluma ngalokho ezifana nezithi Highland Drifter  ngo1974.“Uphinde waqopha ethi Whispers In the Deep/Phinda Mzala  futhi zombili lezi zingoma zavalwa wuhulumeni wobandlululo,’’ kusho abase-Unisa.UPhiri uke wacula nengwazi yaphesheya e-America uPaul Simon ngo-1986 behlangene neLadysmith Black Mambazo ecwecweni elithi Graceland eladuma umhlaba wonke.UPhiri uhlonishwa yi-Unisa nje uke wahlonishwa ngezindondo ezehlukene phambili. Uke wahlonishwa wuhulumeni nge-Order of Ikamanga ngo-2011. Uke wahlonishwa ngeLifetime Achievement Award ngo-2012.Umlobi uDkt Tlou Setumu uke wahlonipha uRay Phiri ngencwadi enomlando wakhe ethi Singajindi Majita...Struggle and  Musical Train Journey Ray Phiri"
    },
    {
        "content": "INHLANGANO eyengamele ezempilo emhlabeni jikelele, iWorld Health Organization (WHO), izwakalise ukukhathazeka ngokwenyuka kwesibalo sabaphethwe yi-monkey pox e-Afrika.UMqondisi we-WHO, uDkt Tedros Adhanom Ghebreyesus ubize umhlangano ophuthumayo ngoba efuna ukwazi ukuthi kufanele yini ukuthi imonkey pox ithathwe njengesifo esihlasele emhlabeni jikelele (international emergency).Uveze ukuthi okumenze wabiza umhlangano wukuthi selokhu imonkey pox yaqubuka eDemocratic Republic of Congo (DRC) ngoSepthemba, ilokhu ivela nakwamanye amazwe alapha e-Afrika. Ngaphambi kokuba ibikwe eDRC ibihlasele emazweni ase-Europe.“Umhlangano uzohlala maduzane futhi uzobe usihlanganisa nongoti abazimele bezempilo emhlabeni jikelele. Sifuna ukwazi ukuthi ngabe imonkey pox sesingayithatha njengesifo esihlasele emhlabeni jikelele yini,” kusho uDkt Tedros.Umthetho uthi nguTedros kuphela njengomqondisi we-WHO okwazi ukusho ukuthi isifo sesihlasele emhlabeni jikelele ukuze kulandelwe imithetho ebekwe yile nhlangano yokulwa naleso sifo. UTedros uveze ukuthi kulo nyaka bawu-14 000 abantu abaphethwe yiMpox eDRC kanti bawu-511 esibabulele.Uthe okumkhathazayo wukuthi ngoJulayi kubikwe ukuthi bangaphezu kuka-50 abantu abaphethwe yi-monkey pox eDRC. Kubuye kwabikwa ukuthi bakhona nabanye eBurundi, Kenya, Rwanda, Uganda naseNingizimu Afrika.UMnuz Foster Mohale woMnyango wezeMpilo kuleli, uthe bawu-24 abantu abaphethwe yi-monkey pox eNingizimu Afrika. Abawu-12 base-Gauteng kuthi abawu-11 babe KwaZulu-Natal, oyedwa useWestern Cape.Khonamanjalo iWHO izwakalisa ukukhathazeka ngokwenyuka kwezibalo zabaneCovid-19.UDkt Maria van Kerkhove ongungoti wezifo ezithelelanayo kwi-WHO uthe emazweni awu-84 emhlabeni bathole ukuthi siyanyuka isibalo sabaneCovid emasontweni edlule.Uthe abatholwa benalesi sifo bawu-10% kodwa kuyahluka ngokwamazwekazi (contintents) njengoba e-Europe abatholwa beneCovid-19 bewu-20%.USihlalo we-South African Medical Association, uDkt Mvuyisi Mzukwa, uthe asikho isidingo sokuthi abantu bakuleli basabe.“Bancane kakhulu abantu bakuleli abane-Covid-19 ngoba okwamanje basaphethwe wumkhuhlane ojwayelekile,” kusho uDkt Mzukwa.IWHO igqugquzele abanamasosha omzimba antengayo nabasengcupheni yokungenwa kalula yizifo ukuba bagomele iCovid-19."
    },
    {
        "content": "USUKU lobaba wusuku olukhethekile lapho kuqhakanjiswa ubuhle babo emhlabeni wonke. Lapha kusuke kuyithuba elihle lokukhombisa uthando wonke umuntu owubaba empilweni yakho, kungakhathalekile ukuthi uyakuzala noma cha, umalume, umkhulu noma ubaba ongumakhelwane odlale iqhaza elibalulekile empilweni yakho.Lolu suku lugujwa ngezinyanga ezihlukene emazweni ahlukene ngokuhambisana nezinkolo namasiko ahlukene. Njengosuku lomama, lolu suku luthakaselwa kakhulu emindenini ngezipho, ukudla okumnandi nokujabula ndawonye.Yize kuthiwa isipho siphuma enhliziyweni kodwa obaba bathi sebekhathele yizipho zemihla ngemihla (amasokisi, uthayi, izinkomishi namakhadi).Abezitolo zezipho bakhuthaza kakhulu ukuthi kwenziwe ibhokisi elinezinto ezahlukene ukuze bajabule obaba.UNosipho Khuzwayo, weKasi Foodz and Events, uthi awudingi ukuba nemali eningi kodwa udinga ukuhlakanipha nobuciko. “Thatha ibhokisi lakho elihle lezicathulo ufake isithombe esenziwe kahle, inkomishi, amasokisi, uswidi wohlobo lwe-menthol, iwashi nesikhwama semali.” Uthi kuya ngamandla akho ukuthi ungafaka izinto ezingakhi ebhokisini ukuze libukeke lilihle.Uthi esikhathini samanje abantu bathanda izinto ezibhekiswe ngqo kubona. Lokhu kusho ukuthi ungathenga isikhwama semali namasokisi, uye lapho abhalwa khona ubhale igama likababa nomyalezo wakho.Uma unemali, ungenza isithombe esikhulu esibhalwe isibongo nezithakazelo zakini, esizokhangiswa ekhaya ukuthi wonke umuntu ofikayo asibone.UMbongeni Mayisela (35), onamadodana amathathu, uthi akukho akulindele ngalolu suku ngoba uma kungewona amasokisi yinkomishi. Uthi kungaba kuhle ukuthola noma yibhodlela lesiphuzo esishisayo asithandayo noma ijezi leqembu lebhola alithandayo, i-Man City.URev. Chris Mathebula ungomunye wobaba abanikele enkundleni uX eyala abantu ngezinhlobo zezipho abangazithokozela bengobaba: iwashi, amaselula ahamba phambili, amateki noma imali.“Sicela nime kancane ngothayi, ama-gown okulala namasendela,” kubhala yena."
    },
    {
        "content": "LIHLONIPHE abaholi balo bangaphambilini ibandla lama-Afrika ngokuthi lakhe liqede isakhiwo salo seSekethe eMbali, eMgungundlovu.Lokhu kuvezwe yiNhloko yebandla, uMfu Nkosinathi Hlomuka ngesikhathi kunendumezulu yenkonzo yokuvulwa kwalesi sakhiwo.UHlomuka uveze ukuthi indawo okwakhiwe kuyona lesi sakhiwo yayikade ithengwe nguMfu Bhukuda Gwala, ongasekho emhlabeni.\"Kwakuyisifiso sakhe uGwala ukuthi kube khona isakhiwo sebandla kule ndawo,’’ echaza.Uthe ngemuva kokuba esedlulile emhlabeni, owathatha izintambo zokuhola ibandla, uMfu Mthandeni Majola naye owagcina edlulile emhlabeni waqhubeka nokugqugquzela ukuthi siphothulwe lesi sakhiwo.\"Yingakho ngithe uma ngingena esikhundleni sokuhola leli bandla ngabona kungcono ukuba ngiwahloniphe lawa madoda ngokuthi ngenze isiqiniseko sokuthi ababekuqalile nakanjani kuyafezeka,'' echaza.Uveze ukuthi leli bandla likubeka eqhulwini ngaso sonke isikhathi ukubaluleka kokuba libe nezindawo zokukhonzela ezisemgangathweni.Lokhu uthe kwaba ngumyalelo owawuvela kumsunguli webandla naye osalala kobandayo uMfu Gadner Mvuyane.UMfu Lumko Baleni weSekethe yaseMgungundlovu uthe kuyabajabulisa ukuthi ekugcineni sebezoba nesakhiwo abakhonzela kusona ngokukhululeka kule Sekethe.Uveze ukuthi bese kuphele isikhathi esingangeminyaka engu-288 bekhonzela ezikoleni.IMeya yesiFunda saseMgungundlovu, uMnuz Muziwokuthula Zuma ulincomile leli bandla ngokuqiniksekisa ukuthi amalungu alo liwakhela izakhiwo zebandla.Uthembise ukuphosa esivivaneni ukuze kuzoqhubeka umsebenzi omuhle athe ubonakala wenziwa ngabaholi bebandla ngokubambisana namalungu alo."
    },
    {
        "content": "LIFUNA ukuqinisekisa ukuthi abantwana balo bakasontosikole bakhuliswa ngendlela efanele ibandla, uBuhle Benkanyezi Catholic Church in Zion.Lokhu kugcizelelwe kakhulu oyiNhloko yaleli bandla, uMbhishobhi Mandlenkosi Mchunu.Ubekhuluma enkonzweni ankulu kaJulayi yaleli bandla. Inkonzo ibiseSikhaleni.Uthe kumqoka ukuthi abantwana bebandla bakhuliswe kahle ngoba bayikusasa lebandla.\"Ngiyakholelwa kakhulu ekutheni ukuze ibandla lethu libe nekusasa eliqhakazile kumele ukuthi nakanjani likhulise kahle usontoskole walo,'' usho kanje.Uthe uma bekhuliswa ngendlela efanele lokho kuyohamba ibanga elide kakhulu bakwazi nokuhlukanisa okubi nokuhle.\"Kumele kube yinto esiyibeka phambili ngaso sonke isikhathi indaba yokukhuliswa kahle kukasontosikole wethu. Lokhu kulula ukuba kwenzeke uma sonke njengebandla sizimisele ngokuthi sikwenze ngokubambisana,'' usho kanje.Ukhulume nangokubaluleka kokuba abefundisi bahambe bayothekela ulwazi ezikoleni ezithuthukisa abefundisi.Uthe ukholwa ukuthi esikhathini samanje kudingeka uhlobo lwabefundisi olukwaziyo ukuzithuthukisa uma kukhulunywa ngezemfundo.Ugcizelele ukuthi ivangeli lezemfundo akumele liphelele kubefundisi kuphela, kodwa nasentsheni yebandla.\"Sifuna ukuthi intsha ybethu iaqhubeke nemfundo ize ifinyelele ezikhungweni zemfundo ephakeme. Lokho kuyokwenza ukuthi nabo bagcine benekusasa eliqhakazile,'' usho kanje.Leli bandla linamagatsha ehlukene ezingxenyeni ezehlukene zeKwaZulu Natal. Sekuphele iminyaka  engu- 19 laba khona njengoba lasungulwa ngo-2005.Liphinde libe nezinhlelo ezehlukene elisuke lihlose ngazo ukuthuthukisa umphakathi elikuwona ngezindlela ezehlukene."
    },
    {
        "content": "IBANDLA iGod’s Mountain Church International (GMCI) lihlose ukunikezela ngohlobo lwemfundo enobuNgcwele futhi enezimpande ezijulile zobuKhristu ngesikole esisungulile, iGMCI School of Excellence.Lokhu kudalulwe wumholi waleli bandla elinesizinda KwaNongoma, uMphostoli Fikile Ndaba.UMphostoli Ndaba uthe lesi sikole samabanga aphansi singaphansi koMnyango wezeMfundo KwaZulu-Natal.Inhlosongqangi yaso ukunikezela ngemfundo esemgangathweni ebantwaneni abancane kodwa bebe bengachezukile emigomweni kaKhristu.Uthe ukholwa ukuthi imfundo noNkulunkulu yizona zinto eziwumgogodla omkhulu wabantu abasha abaphila kulesi sizukulwane.\"Umthandazo yinto emqoka kakhulu kubafundi bethu esibakhumbuzayo ngayo njalo. Sithi sibafundisa kodwa sibe sibakhumbuza ngokuthi uNkulunkulu uyena onamandla empilweni yabo,'' usho kanje.Uveze ukuthi ngenxa yokuguquka kakhulu kwezikhathi, babone kungcono ukuba zibe khona nezifundo ezihambisana nokuguquka kwesikhathi.Ubalule ukuthi kunezifundo zeRobotics and Coding nezinye ezimqoka kakhulu okuhloswe ngazo ukuthi abafundi bahambisane nesigaba sempilo iNingizimu Afrika ekusona njengamanje.Leli bandla linezinhlelo eziningi futhi ezihlabahlosile elisuke lihlose ngazo ukuthuthukisa umphakathi elikuwona.Ezinye zazo zifaka phakathi uhlelo lokunakekelwa kwabantu abadala bakule ndawo.Muva nje belinengqungquthela enkulu yabantu besifazane ebikhona esizindeni salo.Uveze nokuthi zikhona izifundo ezimayelana nokuthuthukiswa kwamakhono ezisohlelweni lokufunda kulesi sikole.Leli bandla libuye linikelele abaswele lisebenzisa inhlangano engenzi nzuzo iFikile Ndaba Foundation."
    },
    {
        "content": "NKOSIKHONA CELELigubhe ukuhlanganisa iminyaka engu-66 laba khona ibandla, iHoly Sabath Church of God in Zion elaziwa kakhulu ngeleMighty Christian.Leli bandla lasungulwa ngo-1958 ngu-Archbishop Lazarus Swazi Kunene ongasekho emhlabeni.Njengamanje seliholwa nguMbhishobhi Sibongiseni Kunene oyindodana kamsunguli webandla.Linamagatsha amaningi KwaZulu-Natal nase-Eastern Cape. UMbhishobhi Kunene ophinde abe nguthishanhloko waseQiniselani Primary School eMbumbulu, uveze ukuthi leli bandla kokunye elikubeka eqhulwini wukubaluleka kwezemfundo kubantu abasha.\"Siyakholelwa kakhulu ekutheni njengoba ibandla lihlanganisa iminyake ngu-66 kumele indaba yezemfundo ibekwe phambili ngaso sonke isikhathi.“Lokhu sikholwa ukuthi kungasilekelela kakhulu ukuze sibe nebandla elinabantu abasha abanekusasa eliqhakazile,'' usho kanje.Okunye akubalulile wukukhuliswa ngendlela efanele kukaSontosikole waleli bandla.Usebenzise amagama esiZulu athi ugotshwa usemanzi. Wathi ngalokho uzama ukuveza ukuthi kumqoka kangakanani ukuthi leli bandla lenze isiqiniseko esikhulu sokuthi libakhulisa ngendlela efanele abantwana abancane.Phakathi kokunye athe bafuna ibandla ligxile kakhulu kukhona, wukulwa nesihlava sokuhlukunyezwa kwabesifazane nezingane.\"Kumqoka ukuthi leli bandla kusuka manje kuya phambili libonakale kuba khona elikwenzayo ngenhloso yokunqanda isihlava sokuhlukunyezwa kwamantombazane nezingane,'' usho kanje.UMbhishobhi Kunene uganwe nguNkk Thabisile Kunene (uMaCele)."
    },
    {
        "content": "IBHANGE loMbuso, iSouth African Reserve Bank (Sarb), seliyalele iSteinhoff ukuba inike uhulumeni uR6 billion nenzalo yakhona okuzofakwa esikhwameni esibizwa ngeNational Reserve Fund.IPhini loMphathi weBhange loMbuso, uNksz Fundi Tshazibana, lithe iSteinhoff nezinkampani zayo kufanele zibuyisele uhulumeni le mali kulandelwa umthetho we-Exchange Control Regulations 22B.“Ngamandla enginikwe wona njengePhini loMphathi weSouth African Reserve Bank, ngikhipha isaziso sokuthi iSteinhoff kufanele ibuyisele imali kuhulumeni,” kusho uNksz Tshazibana kwigazethi kahulumeni.Kuzokhumbuleka ukuthi owayeyisikhulu esiphezulu saseSteinhoff, uMnuz Markus Jooste, kwatholakala ukuthi wayengungqondongqondo ekukhwabaniseni uR200 billion wale nkampani, owashiya abantu bekhala.Imali ebuyayo ilandwe emuva kophenyo olunzulu oluqhutshwa yiSarb ngenkohlakalo yaseSteinhoff, eyaholela ukuthi kungabi nazinzo kule nkampani ngo-2017.UNksz Tshazibana uthe le mali okufanele ibuyele kuhulumeni kngenxa yokuthi iSteinhoff yephula umthetho wokusetshenziswa kwemali eNingizimu Afrika.ISteinhoff yinkampani ebalulekile eNingizimu Afrika njengoba iqashe inqwaba yabantu ezitolo zezimpahla zokugqoka nezefenisha.Okwamanje amacala ababekhwabanisa imali asaqhubeka njengoba uMnuz Ben la Grange noStehan Grobler besabhekene nawo.UMnuz Markus Jooste wagcina ezibulele emuva kokuthola ukuthi uzoboshwa ngokukhwabanisa imali yaseSteinhoff. Wayeseyalelwe ukuba ahlawule uR475 million kwiFinancial Sector Conduct Authority ngokungalandeli imithetho yokusebenzisa imali.ISarb ibuye yashaqa impahla yesinqandamathe sikaJooste, uNksz Berdine Odendaal (40) ebiza uR60 million. Kuthathwe nomuzi wakhe kaR18 million, kwamiswa ukuthi akhiphe imali kuma-akhawunti akhe anoR38.9 million.UNksz Odendaal, kuthiwa wayehlomula kakhulu enkohlakalweni kaJooste njengoba isoka lakhe lalimnika uR150 000 ngenyanga. "
    },
    {
        "content": "AMEHLO athe njo emiphumeleni yokhetho lwezifundazwe nolukazwelonke elindwe ngabomvu engena ilekanyana njengoba kuqhubeka umshikashika wokubalwa kwamavoti.Le miphumela kulindeleke ukuthi kushone ilanga ngeSonto sekwaziwa ukuthi iliphi iqembu noma inhlangano edle umhlanganiso kulolu khetho obelunesasa kubantu bakuleli.Lolu khetho luqale ngebatha kwezinye izindawo njengoba kube nezinkinga zokuphuza ukuvula kwezinye izikhungo zokuvota ngenxa yemibhikisho yomphakathi.Ngaphandle kokuphuza ukuvula kwezikhungo kuze kwavalwa kwezinye  kusenamahele kalayini kukhalwa ngemishini yokubheka ababhalisile ebinobuhixihixi.Abantu abaningi kubalwa nabaholi bamaqembu ezepolitiki bakhale ngokuthi inkinga edale olayini abade, ukungasebenzi kwemishini nokudinge ukuthi kusetshenziswe uhlelo lokubheka ephepheni abavoti. Kwezinye izikhungo kubambezeleke ukufika kwezinsiza zokuvota ngenxa yokuthi abengekho amaphoyisa abezophelezela abasebenzi bekhomishini yezokhetho ukuzihambisa.Ngaphandle kwalezi zinkinga azikho izehlakalo ezimise noma eziphazamise ukhetho njengoba lapho obekunezinkinga khona, amaphoyisa engenelele axazulula isimo. Kubikwe ukuthi zibalelwa ku-20 izikhungo zaKwaZulu-Natal, ezivule sesidlulile isikhathi.Lokhu kuvezwe nguMnuz Masego Sheburi, iphini lesikhulu esiphezulu seKhomishini yezoKhetho, ngesikhathi ekhuluma nabezindaba ngokuthi luqale kanjani usuku lokuvota.USheburi uthe e-Eastern Cape, zinhlanu izikhungo zokuvota eziphuzile ukuvulwa ngenxa yemibhikisho yomphakathi.“EThekwini zingu-20 izikhungo eziphuzile ukuvulwa ngenxa yemibhikisho yomphakathi. Kube nokubambezeleka kwezinye izikhungo ngenxa yokuthi amaphoyisa abengekho ukuphelezela abasebenzi bekhomishini ukuhambisa izinsiza zokuvota.”Ubale izindawo ezehlukene okubalwa eThekwini, uThukela, Mtubatuba, Ugu, uMzumbe naseBuhlebezwe lapho bekulindeke ukuthi amaphoyisa aphelezele abasebenzi.USheburi uvumile ukuthi le mishini ibe nezinkinga kwezinye izikhungo okubambezele uhlelo kwaba nolayini abade. Nesikhulu esiphezulu seKhomishini uMnuz Sy Mamabolo, ekhuluma nabezindaba ekomkhulu lemiphumela izolo ebusuku, uthe bayixazululile inkinga yolayini abade ezikhungweni zokuvota.“Imishini ayisona isidingo esidingwa ngumthetho ezikhungweni zokuvota, into edingekayo wumqulu wokuvota. Yingakho silande abasebenzi abebezobala ukuthi bazofaka isandla enkingeni yolayini abade, sayalela ukuthi kusetshenziswe umqulu wokuvota ukubheka amagama abavoti.”USheburi uveze ukuthi kube nesasasa kulolu khetho njengoba ngabo-11 ebusuku abantu abaningi bese bevotile.“Kube nesasasa kakhulu uma kuqhathaniswa nezikhathi ezidlule zokhetho. Baningi abantu abaphumile bayovota noma okwamanje singeke siveze ukuthi bangakanani. Kwenzeke lokhu ebesikulindele njengoba bengu-27.79 million abantu ababhalisela ukuvota.”Ubalule ukuthi abanye abakwazanga ukuvota lapho bengahlali khona ngenxa yokuthi kwashintshwa umthetho ophoqa ukuthi uvote kuphela lapho uhlala khona.UMamabolo uthe bebengeke balule izinsuku zokuvota ngoba ayikho indawo engagcina izigidi zamaphepha asesebenzile kuvotwa.Usihlalo wekhomishini uMnuz Mosotho Moepya, ukhale ngabanye babaholi bamaqembu abaphazamise ukhetho.Umengameli Cyril Ramaphosa, uncome umsebenzi weKhomishini wathi akubanga nokuphazamiseka okukhulu kulolu khetho.Ugxeke abavimbe abanye ukuyovota wathi noma kunezikhalo akumele kuvinjwe abantu ukuyovota.Usho lokhu emuva kokuvota esikoleni iHitekani Primary, eChiawelo, eSoweto.Ubalule ukuthi uyazi abezomthetho bazoqapha isimo kuze kumenyezelwe imiphumela.Uveze ukuthi unethemba lokuthi abantu bazophinde bayinike elinye ithuba i-ANC.Umholi we-EFF uMnuz Julius Malema, ovote nowakwakhe uNkk Mantoa Malema eSeshego, ume kulayini amahora amane ngaphambi kokuvota.Uthe ubone kunesidingo sokuthi angajombi abanye abavoti kodwa abambe ulayini, ezwe lokhu abahlale bekuzwa abanye.“Uhlelo lokuvota luhambe kancane ngenxa yemishini ebingasebenzi. Ngeke sigxeke iKhomishini ngoba ayihlinzeki nge-network, kodwa uhulumeni okumele uhlinzeke nge-network. Ayikho into ehlale i-100% empilweni ngakho asikhali.”"
    },
    {
        "content": "IBINQUNYELWE ujuqu wokuthi lingashayi elanamhlanje isaphila inhlalisuthi eyisethenjwa somholi wamaNazaretha, Inkosi Mduduzi Shembe (uNyazilwezulu), elalelwe unyendle yathelwa ngoyaba lwezinhlamvu kodwa yaphuma ingenamyocu KwaMashu ngoLwesine.UMnuz Xolani “Maliyavuza” Zungu uhlaselwa nje ubekade ebuya kogubha usuku lwakhe lokuzalwa. Ngaphambi kwalokhu kuhlaselwa ubethole umyalezo oputshukile wagcina ufike kuyena, kukhona oveza ukuthi akumele kushaye uLwesihlanu (namhlanje) esaphila. Isolezwe linawo lo myalezo oyiphimbo lowesifazane. Uthe ubesathi uzoyobika emaphoyiseni.Elandisa ngokusinda kwakhe, uZungu uthe: “Bengihamba ngemoto nginganakile ebusuku ngibuya kogubha usuku lokuzalwa nabasebenzi bami eThekwini ngesikhathi kuqhamuka imoto evele yama phambi kwami ngangakwazi ukudlula. Ngisamangazwe yilokho, kuphume umfana omfishane nesibhamu esincane waqhulula ngenhlamvu ebhekise kimi ngisemotweni. Usuke ezitshela ukuthi useqedile ngami wabuyela emotweni bashaya bachitha. Ngamandla kaNkulunkulu woNyazilwezulu angitholanga ngisho umyocu kodwa imoto isale imbobombobo. Ngisuke lapho ngaya esiteshini samaphoyisa ukuyovula icala ngosekungehlele. Kulapho ngifike ngabona khona sesibala izimbobo zezinhlamvu ukuthi ngidutshulwe ngezinhlamvu ezingu-8,” kusho uZungu othe imoto isasele khona esiteshini samaphoyisa KwaMashu.UZungu ungenye yezinhlalisuthi eziyizethenjwa zoNyazilwezulu nehlala iseceleni kwalo mholi ngaso sonke isikhathi uma ehamba. Abaningi bamazi ngokuhlala egibele isithuthuthu esihamba phambi kwezimoto zoNyazi ukuphendla indlela uma kunemihlangano yamaNazaretha.Isolezwe  like labhala ngaye emva kokwethweswa icala lokudlwengula, elibuyela eNkantolo yeMantshi yaseThekwini namuhla. Lo wesifazane ozwakala emyalezweni uyaziqhathulula, uthi akazimisele ukuba yingxenye yokuthi kusocongwe le nhlalisuthi njengoba kunetulo elinjalo.Uzwakala ebiza igama lenye inhlalisuthi, nayo eyisethenjwa soNyazi, ukuthi iyona epheka itulo lokuthi kubulawe uZungu. Uveza ukuthi yena akazimisele ukuthi abe yingxenye yaleli tulo. Uthi yena usafuna ukuphila kahle akhulise nezingane zakhe, angabi yingxenye yokubulawa kwabantu. Uqhuba athi abafuna ukubulala uZungu abaziqhubekele bodwa bangamfaki yena. Inhlalisuthi ayibala kule nkulumo ingenye yezisanda kuxoshwa ebandleni lamaNazaretha ngezinsolo zamatulo amabi okuthiwa iwaphekela uNyazi. Leli phephandaba izolo libike ngokujamelana kwenhlalisuthi okuthiwa isize yaba ngamaqembu amabili khona eBuhleni.Imizamo yeSolezwe yokuthola ukuphawula kwamaphoyisa ayiphumelelanga izolo kwaze kwashaya isikhathhi sokushicilela."
    },
    {
        "content": "ITHOLWE emakhazeni asePhoenix ngoMsombuluko, inyanga okusabalale izithombe zayo ezinkundleni zokuxhumana kuthiwa iduke ihamba namathwasa ayo bebizwe lapho abebeyosebenza khona.UMnuz Qedukwazi Theodare Mzimela (35) waseMzinto obedume kakhulu ngelikaBeefy, kuvela ulahleke ngoLwesihlanu nala mathwasa amabili.Kuthiwa isidumbu sakhe nezamathwasa zitholwe ngaphansi kwebhuloho eliseMngeni. Ngesikhathi esuka ekhaya kuthiwa uduke eya eMhlanga namathwasa akhe nawo atholakale eshonile endaweni efanayo.Kuvela ukuthi uMzimela namathwasa akhe amabili okunguMnuz Senzo Ngema benoMnuz Phumlani Mbuli bebeyohlangana nothile eMhlanga bese behamba beyokwelapha ndawana thizeni.Laba abathathu kuthiwa babulawe ngesihluku esesabekayo njengoba kuvela ukuthi bebenamanxeba okudutshulwa kanti izidumbu beziboshwe izandla ngentambo.Ngesikhathi ehamba ngoLwesihlanu kuthiwa wayeshayela iToyota Corolla emhlophe. Itracker yayo kuvele ukuthi itholwe eGreenwood Park ngempelasonto. UMzimela usocongwa nje kuvela ukuthi ngonyaka owedlule umkakhe naye owayeyinyanga wasocongwa.Okhulumela umndeni ozibize ngokuthi unguKing ukuqiniskisile ukuthi uMzimela utholakale eseshonile emakhazeni.Uthe njengomndeni abakabi sesimweni esikahle sokuthi bangakhuluma ngalo ludaba, bacela ukunikezwa isikhathi esanele sokuzila, okungenani bazokhuluma emva kwezinsuku ezintathu.UMzimela ubeyikhansela le-ABC eMzinto kanti le liqembu lidlulise amazwi enduduzo liwabhekise kubangani nasemindenini amalungu alo. Esitatimendeni esithunyelwe kwabezindaba le liqembu linxuse ingalo yomthetho ukuba iqinisekise ukuthi bayabanjwa abenzi bokubi.Okhulumela amaphoyisa KwaZulu Natal, uLieutenant Colonel Nqobile Gwala usiqinisekile lesi sigameko.Uthe ngoMashi 16 ekuseni kutholakale izidumbu zamadoda amabili zidindilizile ngaphansi kwebhuloho elisemgwaqweni uMngeni, zinamanxeba okudutshulwa.Uthe ngakusasa kwaphinda kwatholakala esinye isidumbu somunye wesilisa endaweni efanayo.Naso futhi uthe besinamanxeba okudutshulwa. \"Amaphoyisa aseSydenham aphenya amacala amathathu okubulala mayelana nesigameko sokudutshulwa kwamadoda amathathu,'' usho kanje."
    },
    {
        "content": "NKOSIKHONA CELEITHE icabangela kakhulu izingane iMantshi uSmanga Mlotshwa, ngesikhathi yenqaba ukumnikeza ibheyili uZimisele Dlulisa (39) ongumpheki, obhekene necala lokuphihliza intombi yakhe ngestini ayibulale, uNksz Mbali Mokokone (29).Kuvela ukuthi uDlulisa waphahlaza intombi yakhe ngestini yafa, wayigwaza ngoba isidumbu sikamufi sasinenxeba emqaleni.Isigameko senzeka emqashweni wabo oseLusuka, eMawoti, eNanda, emasontweni ambalwa edlule. Senzeka ngosuku lokuzalwa kukamufi.Ngesikhathi enza incwadi efungelwe yokucela ibheyili uDlulisa ngomlomo wommeli wakhe, wakubeka eqhulwini ukuthi ufuna ukuphuma ngaphandle ukuze ondle izingane zakhe ekhala ngokuthi zizosala dengwane.Wazibophezela ngokuthi uzoyigcina imibandela yebheyili uma kwenzeka eyithola.IMantshi ithe ikubona kungesiwona umqondo ophusile ukuthi uDlulisa anikezwe ibheyili. Ithe ayikholwa ukuthi uDlulisa angasebenzisa isizathu sokuthi ufuna ukuyokondla izingane zakhe uma ethola ibheyili.\"Inkantolo ibona sengathi kumele ibeke phambili izingane kuyona yonke lento eyenzekayo. Okokuqala okumele kubhekisiswe ukuthi izingane zazikhona ngosuku lwesigameko. Ngakho kumele inkantolo izivikele,'' kusho iMantshi.Owomndeni kamufi uNksz Bongiwe Mokokone, uthe ncinci kamjoli njengoba uDlulisa encishwe ibheyili nje. Uthe bebesibheke ngabomvu isinqumo senkantolo ngalolu daba.''Sijabule kabi njengoba engazange ayithole nje ibheyili uDlulisa. Siyabonga ukuthi inkantolo ibe neqiniso yathatha isinqumo esifanele,'' usho kanjena.Umndeni kamufi uhluleke nawukuzibamba kuphuma isinqumo wajabula khona ngaphakathi enkantolo.Ngakolunye uhlangothi abebezokweseka uDlulisa bebephume ngobuningi babo, indumalo ibibonakala ebusweni kubona.IMantshi ithe icala lizoqala ukuqulwa ekuqaleni kukaSepthemba nonyaka."
    },
    {
        "content": "NKOSIKHONA CELEBELIGXILE kakhulu ekulekeleleni umphakathi elikuwona ibandla, iCovenant Fellowship Church International (CFCI) elibungaza ukuhlanganisa kwalo iminyaka engu-30 laba khona.Lokhu kudalulwe umholi walo uMphostoli Collins Dhlomo obekade elandisa kabanzi ngemisebenzi yale libandla selokhu lasungulwa ngo-1994.Uveze ukuthi leli bandla laklama indima enkulu kakhulu ekulekeleleni abantu abaningi ababenesifo sesandulela ngculazi. Lokhu uthe bakwenza ngesikhathi besanda kuthenga isakhiwo sabo sokuqala esiseSikhawini, ngenani lika-R300 000.Uthe odokotela bebandla bangaleso sikhathi babesebenzisa sona ukulekelela ababehlaselwe yilesi sifo.\"Lokhu sakwenza ngoba sasibona ukuthi lesi sifo sihlasele ngempela siyefana nje netsunami,'' usho kanje. Uthi abagcinanga lapho izintandane zaziza kulesi sakhiwo zizolanda ukudla okwakuthengwa yibandla.\"Senza konke okusemandleni ethu ukuqinisekisa ukuthi izintandane siyazinakekela. Cishe ngaloyo nyaka zagcina zifinyelela ngisho ku-40 000 izintandane ezazondliwa yibandla,'' echaza.Ukhulume nangomtholampilo okudebuduze nakhona eSikhawini, iSiboniso Clinic athe wakhiwa yile libandla. \"Sahlanganisa siyibandla ngemuva kokuba sikuqaphelile ukuthi sikhulu isidingo sawo kule ndawo,'' echaza.Namanje uthe kunemindeni abayondlayo abahambisa amagilosa kuyona nyanga zonke.Ukhulume nangendima eyaklanywa yibandla kwezemfundo nokuyinto athe lisayenza namanje.Uveze ukuthi bayambonga kakhulu uNkulunkulu ngokuhlanganisa iminyaka engu-30 kwale libandla.Ugcizelele ukuthi bekungelula nhlobo, zibe khona izinselelo maphakathi nendlela.Uqhakambise amandla kaNkulunkulu njengoba ethe uyakhumbula lisungulwa ibandla bekhonzela emzini womuntu.Uveze ukuthi wake wacabanga ukuliqamba ngokuthi yiZululand Covenant Church kodwa wabuye wathola izeluleko waguquka kuloyo mqondo.Njengamanje le libandla uthe linezakhiwo ezahlukene KwaZulu Natal nabazalwane abalinganiselwa ku-20 000."
    },
    {
        "content": "SEBUPHELE nya ubudlelwano kumaqembu ayehlangene nge-ANC ngaphambi kokhetho, i-DA ne-ActionSA.Isipikili sokugcina ekuchithekeni kobudlelwano bawo sishayelwe ngesikhathi i-ActionSA ihlamuka i-DA kuMasipala waseTshwane.I-ActionSA ivote namaqembu aphikisayo ukuba kukhishwe iMeya ye-DA kulo mkhandlu, uMnuz Cilliers Brink, emhlanganweni womkhandlu, obuyizolo.UBrink ukhishwe ngevoti lokungabethembi ubuholi bakhe emva kokuthi i-ActionSA ivote ne-ANC ne-EFF.Amakhansela angu-120 avotele ukuthi uBrink akhishwe, kwathi angu-80 wona avotela ukuthi angakhishwa.Ngaphambi komhlangano wayizolo, i-ActionSA ibikade ibambisene ne-DA emkhandlwini njengoba i-ActionSA iphethe isikhundla sephini lemeya, iphinde ibe nesikhundla esigungwini esiphezulu esilawula umkhandlu.Bobabili i-DA ne-ActionSA bebephinde bebe ingxenye yamaqembu abefuna ukukhipha i-ANC ngaphambi kokhetho lukazwelonke Uqhekeko kula maqembu luqale ukugqama emva kokhetho, ngesikhathi i-DA ijoyina uhulumeni wokubambisana oholwa yi-ANC.I-ActionSA yasigxeka isinqumo se-DA, yathi siphambene nesivumelwano esasayinwa ngaphambi kokhetho.Muva nje, i-ActionSA isanda kusebenzisana ne-ANC kuMasipala waseJohannesburg, yachayisa i-DA.Amalungu e-DA abenombhikisho wokuzwelana noBrink ngesikhathi kuqhubeka umhlangano wayizolo, athi i-ActionSA icasulwa ukuthi ayizange yenze kahle okhethweni lwangoMeyi.Umholi we-DA eGauteng, uMnuz Solly Msimanga, uthe ukuba i-ActionSA yenza kahle okhethweni lwangoMeyi, i-DA yayingeke isebenzisane ne-ANC.“Bathola amavoti amancane kakhulu nokwenza ukuthi singakwazi ukwakha uhulumeni wokubambisana.”UMsimanga uthe ukukhishwa kukaBrink kuzophazamisa imizamo yokubuyisa uzinzo emkhandlwini.Umholi we-ActionSA, uMnuz Herman Mashaba, uthe bakhethe ukukhipha i-DA ngenxa yokwehluleka kukaBrink ukuphatha umkhandlu.“Izinto bezingahambi kahle lapha emkhandlwini ngesikhathi kuphethe uBrink. Sonke siyazi ukuthi isimo sezezimali asisihle lapha emkhandlwini. Umkhandlu uthole umbiko ongemuhle kuMcwaningi maBhuku kanti futhi uyehluleka ukuhambisa izidingo kubantu.”UNobhala we-ANC eGauteng, uMnuz TK Nciza, uthe liphume nobomvu.“Sijabule ukuthi uBrink ukhishiwe, ubezenzela umathanda lapha. Ngibongela abantu abamnyama asebezothola izidingo. Abantu abamnyama bebenganakiwe ngesikhathi kuphethe uBrink.”Imeya entsha yomkhandlu izoqokwa emhlanganweni womkhandlu ozobizwa maduze."
    },
    {
        "content": "LUZOGUJWA ngokukhankasela ukuthi i-ANC idle umhlanganiso okhethweni lukazwelonke lwangenyanga ezayo, usuku lwabasebenzi.Lolu suku olugujwa ezweni lonke kuleli, irali enkulu yomfelandawonye wezinyunyana zabasebenzi iCosatu uzobe useKapa.Kulo mgubho osenkundleni yemidlalo i-Athlone Stadium, eKapa, kulindeleke ukuthi kukhulume kuyona umengameli walo mfelandawonye uNksz Zingiswa Losi, uMengameli we-ANC nezwe uMnuz Cyril Ramaphosa  noNobhala Jikelele weSACP uMnuz Solly Mapaila.KwaZulu-Natal umugubho walolu suku weCosatu uzoba senkundleni yemidlalo iCurrie’s Fountain eThekwini.Kuzokhuluma kuwona uNobhala -Jikelele weCosatu uMnuz Solly Phetoe nePhini lokuqala likaNobhala wamaKhomanisi uMnuz Madala Masuku.ICosatu ayihlonizi ngokuthi yeseka i-ANC ukuthi ibuyele emandleni njengoba kuzovotwa ngoMeyi 29. UNksz Losi uhlale ekugqugquzela ukuthi kuvotelwe i-ANC nakuba zikhona izinselelo ezweni.Lo mfelandawonye uzivezile izizathu ezenza ukuthi weseke i-ANC okhethweni.Uveze ukuthi izinto zijikile kuleli njengoba kuboshwa ngisho umuntu owayenguMengameli weZwe uJacob Zuma nobenguSomlomo wePhalamende uNkk Nosiviwe Mapisa-Nqakula.ICosatu ibale izinto eziningi ezenziwe yile nhlangano selokhu yathatha izintambo zombuso ngo-1994.Ezinye zazo imfundo yamahhala, izingane ezihola isibonelelo, isibonelelo sabangasebenzi, amalungelo abasebenzi athinta ukuteleka nokuba ngamalungu ezinyunyana, izinkundla zokuxoxa ngamaholo abasebenzi nezinye.“Sesiyakwazi manje ukuthi uma umuntu egula ahlabe ikhefu lokugula. Uma eyobeletha akhokhelwe imali yakhe  noma elimele.“Kunezinguquko ezithinta imali yezimpesheni abasebenzi abazokwazi ukuthola ingxenye yayo besaphila, okungezinye zezinto ezenziwe nguMbuso we-ANC,” kusho iCosatu.Ithe ziningi izinselelo ezisekhona ezweni kodwa  igqugquzela abantu bakuleli nabasebenzi ukuthi bavotele i-ANC. UKhongolose ubhekene nomqansa kulolu khetho njengoba emaningi amaqembu afuna ukuwuketula emandleni.Okunye ngukuthi kulo nyaka kugujwa iminyaka engu-30 le nhlangano yathatha amandla.Yilokhu okudala ukwehlukana kwemibono, abanye bathi sebekhathele yi-ANC ayiphume ngoba yehlulekile,  abanye bathi ayiqhubeke ihole izwe."
    },
    {
        "content": "UMNCINTISWANO ophezulu ngemali yokudayisa umkhiqizo wobisi oluyimpuphu ofakwa ekhofini  phakathi kwe-Cremora ne-Ellis Brown,  uholele ekutheni iNestle idayisele enye inkampani yokukhiqiza iCremora kuleli.I-Nestle SA ithe isinqamula ubudlelwano nalo mkhiqizo odumile nosetshenziswa ekhofini. Ithe iCremora iyidayisele iGroupe Lactalis yaseFrance ngenani elingadalulwanga ngemuva kokubuyekezwa kohlu lwemikhiqizo,  ehlanganisa iNescafé, iRicoffy, iMaggi, iNespray kanye neKit Kat.INestle ithe iCremora ibisidayiswe eNingizimu Afrika iminyaka ecishe ibe ngu-80, ukuyidedela kuzoyivumela ukuba igxile ekutshaleni imali kweminye imikhiqizo engaletha imali kangcono.Isikhulu esiphezulu sakwaNestlé, uMnuz uMark Schneider,  muva nje sithe i-Ellis Brown eyimbangi enkulu yeCremora ibilokhu idayisa ngemali engaphansi kweCremora, okuholele ekutheni inzuzo ejwayele ukuyenza ngekota ibe ngaphansi kakhulu okudale ukukhathazeka."
    },
    {
        "content": "IQEMBU leDA KwaZulu-Natal livulele unobhala we-ANC uMnuz Bheki Mtolo icala kubangwa ukususwa kwezingqwembe zokukhankasa.IDA ithi inobufakazi bama-video nomuntu owazibonela ngawakhe abe-ANC besusa izikhangiso zabo zokhetho.Isitatimende esikhishwe uChris Pappas omele iDA emkhankasweni wokuhola isifundazwe sithi: “Isenzo se-ANC sicekela phansi inqubo yentantoyeningi futhi sibonisa ukulahlekelwa yithemba nokwesaba ukukhula ngesivinini seDA.” IDA ithi ibopha uMtolo ngoba njengonobhala weqembu nguyena ohola ukusebenza kwe-ANC, ngaleyo ndlela uyena okumele abhekane nawo wonke amacala enziwa amavolontiya eqembu lakhe.Ngaphandle kookuvula icala emaphoyiseni aseHowick, iDA ithi ifake isikhalo e-IEC ngalesi senzo se-ANC."
    },
    {
        "content": "UMHOLI weDA uMnuz John Steenhuisen, uthi akusafanele kugujwe uSuku lwaBasebenzi kuleli ngoba baningi kakhulu abantu abajika nelanga.Izolo uSteenhuisen namanye amalungu eDA, bamashele emahhovisi eCosatu eGoli, eyisola ngokunciphisa imisebenzi kuleli.Uthe abaholi beCosatu basebenzisana ne-ANC ngoba befuna ukuthola izikhundla ePhalamende bese bekhohlwa ngabantu bakuleli abadinga imisebenzi.“Siyizwile iCosatu ithi sifuna ukubuyisela abasebenzi emuva kodwa akusilo iqiniso ngoba iyona ebabuyisela emuva. Akukwazi ukuthi abasebenzi baholelwe ngokohlelo lwe-national minimum wage bese labo abasebenzela uhulumeni kolwe-expanded public works bahole kancane. Kuyimanje entsheni engu-10, eyisikhombisa ijika nelanga. Sinabantu abawu-11.7 million abangasebenzi ezweni,” kusho uSteenhuisen.Kuzokhumbuleka ukuthi iCosatu ike yagxeka iDA emuva kokuthi ithe, abaqashi abangakwazi ukuholela abasebenzi ngokohlelo lwe-national minimum wage kufanele bangawulandeli lo mthetho.IDA ithe ayihambisani nokuthi kube nemithetho ephoqa abaqashi bomkhakha othile ukuba baqale ukuholela abasebenzi imali ethile.USteenhuisen uthe osomabhizinisi abancane akufanele babe yingxenye yezivumelwano ezibaphuca imali ngoba abafani nosomabhizinisi abakhulu abakwazi ukuholela abasebenzi ngokwezivumelwano ezenziwa kwi-bargaining council.Umholi wophiko lwentsha kwiDA, uMnuz Nicholas Nyati, uthe iCosatu ayikwazi ukuthi imele abasebenzi ekubeni ihlala etafuleni elilodwa nohulumeni ongayishayi  imithetho egqugquzela ukutshalwa kwemali.Uthe bakhethe ukuqhinqa emahhovisi eCosatu ngoba iyona ebibuka uhulumeni we-ANC udla imali, unika abakhethekile izikhundla namathuba okwenza imali.Emigubheni yoSuku lwaBasebenzi iCosatu ithe abantu abangakhohliswa yiDA ngoba ayibakhathalele abasebenzi kodwa ivikela abadla izambane likapondo."
    },
    {
        "content": "UZISHAYA isifuba umasipala waseMthonjaneni ngefilimu edale inqwaba yamathuba omsebenzi okuhloswe ngayo ukufundisa abantu basemakhaya ngokuvota. Izokhonjiswa kuSABC 1 ngoMeyi12.Oyisikhulu esiphezulu kulo Masipala, uMnuz Zipho Mthethwa, uthe kule filimu eqoshelwe eMthonjaneni, iwu-50 intsha ethole amathuba omsebenzi.Inhlosongqangi yayo uthe ukufundisa abantu ngokuvota kodwa kube kudaleka namathuba omsebenzi ebantwini abasha bendawo.\"Okuyikhona okumqoka ngalo mdlalo ukufundisa abantu bakule ndawo ngokuthi kuvotwa kanjani. Sikhethe ukuthi sibe nalo mdlalo ngenxa yokuthi siyaqonda ukuthi abantu bakule ndawo ngabantu basemakhaya. Ngakho kumqoka ukuba bafundiswe ngokuvota,'' usho kanje.Uthe bakubeke eqhulwini ukuthi abantu abasha kube khona abazokuzuza ezinhlelweni zikamasipala.\"Kuyajabulia kakhulu ukuthi kuhlomula nabantu abasha ngamathuba ngenxa yalo mdlalo,'' usho kanje.Uthe bayabonga nokuthi iMeya, uMnuz Mbangiseni Biyela ubavumelile ukuthi babe nefilimu yalolu hlobo.Le filimu iqoshwe yinkampani iKH Films engaphansi kweGravel Holdings.Umphathi wale nkampani, uMnuz Siphakamiso Gumede uthe zibe khona izingqinamba ngesikhathi kuqoshwa le filimu wathi kodwa konke kugcine kuhlangene.Uthe bajabule kakhulu ngokuba nobudlelwane nomasipala waseMthonjaneni.\"Siyalibonga kakhulu leli thuba lokuthi sisebenzisane nalo masipala. Siyathemba ukuthi lokhu kuzobalekelela abantu abasha bakule ndawo,'' echaza.Ubonge nabaphathi baseMthonjaneni Lodge okuyilapho okuqoshelwe khona lo mdlalo. UNksz Nonkonzo Khali obhekele ezokuxhumana kulo masipala uthe kubajabulisile ukuthi kube nefilimu yalolu hlobo ebeka noMasipala waseMthonjaneni ebalazweni."
    },
    {
        "content": "KWANDE izithebe uMengameli Cyril Ramaphosa esephaka izikhundla zeKhabhinethi ngaphansi kukahulumeni omusha woBumbano. URamaphosa udidiyele wonke amaqembu akuhulumeni nhesikhathi ededela uhla lwesigungu sakhe ngeSonto ebusuku ePitoli.Kule khabhinethi abaholi bamaqembu ayingxenye kahulumeni bathole izikhundla zokuhola iminyango.Izembe ligawulile kwabanye ongqongqoshe abebeyingxenye yeKhabhinethi edlule. Abanye bakhuze ibuya, abanye bayiswa kweminye iminyango kwathi abanye behlela ezikhundleni zamasekela.URamaphosa uthe ithimba lamafolosi aliqokile lizosebenzela bonke abantu baseNingizimu Afrika.“Ongqongqoshe abaqokiwe bazosebenzela abantu, hhayi amaqembu abo noma ingcosana ethile yabantu baseNingizimu Afrika. Bakhethwe ngoba benamava futhi bezimisele ukwenza umsebenzi wezwe,” kusho uRamaphosa.Abaholi, okubalwa owe-IFP uMnuz Velenkosini Hlabisa, owe-DA uMnuz John Steenhuisen, owe-Patriotic Alliance uMnuz Gayton McKenzie, umholi we-UDM uGeneral Bantu Holomisa nabanye bathole izikhundla zongqongqoshe.IPhini likaMengameli kusazokuba uMnuz Paul Mashatile.UHlabisa ujutshelwe eMnyangweni wezokuBusa ngokuBambisana nezindaba zoMdabu, uSteenhuisen useMnyangweni wezoLimo, umholi we-PAC uMnuz Mzwanele Nyhontso ufakwe eMnyangweni wezeMihlaba nokuThuthukiswa kweziNdawo zasemaKhaya.Inkosi Mzamo Buthelezi ihola uMnyango weziSebenzi zikaHulumeni nokuPhatha kwathi umkhulumeli we-IFP uMnuz Mkhuleko Hlengwa, waba yiPhini likaNgqongqoshe eMnyangweni wezokuThutha.UHolomisa uyiPhini eMnyangweni wezokuVikela noMnuz Richard Mkhungo.UMnuz Senzo Mchunu uthathe indawo ebiphethwe uMnuz Bheki Cele eMnyangweni wamaPhoyisa.I-DA uyinike uMnyango weMfundo eyisiSekelo ozoholwa nguNksz Siviwe Gwarube, owezokuXhumana oholwa nguMnuz Solly Malatsi, owezemiSebenzi yoMphakathi onikwe uMnuz Dean MacPherson, owezaseKhaya onikwe uMnuz Leon Schreiber. UNkk Angie Motshekga usenguNgqongqoshe wezokuVikela esuka eMnyangweni weMfundo eyisiSekelo.Esikhundleni sikaNgqongqoshe kagesi osekuhlanganiswe noMnyango wezaMandla kufakwe uDkt Kgosientsho Ramokgopa.UDkt Blade Nzimande ufakwe eMnyangweni wezeSayensi, eMnyangweni weziMali kwabuyela uMnuz Enoch Godongwana.EMnyangweni weMfundo ePhakeme ufake uNksz Nobuhle Nkabane, eMnyangweni wezeMpilo wafaka uDkt Aaron Motsoaledi kwathi iPhini lakhe wafaka obenguNgqongqoshe walo mnyango uDkt Joe Phaahla.EMnyangweni wezobuDlelwano namazwe omhlaba kungene uMnuz Ronald Lamola, kwathi eMnyangweni wezokuHlaliswa kwabantu kwabuyela uNksz Mmamoloko Kubayi.EMnyangweni wezobuLungiswa nokuThuthukiswa koMthethosisekelo ufake uNksz Thembi Nkadimeng, kwathi eMnyangweni wezokuMbiwa wafaka uMnuz Gwede Mantashe.EMnyangweni wezamaBhizinisi amancane uNkk Stella Ndabeni-Abrahams, kowezeNhlalakahle yoMphakathi wafaka uNksz Sisisi Tolashe.EMnyangweni wezokuThutha ujube uNkk Barbara Creecy, kowabesiFazane, iNtsha nabaPhila nokuKhubazeka ufake uNkk Sindy Chikunga kwathi kwezokuHlunyeleliswa kweziMilo wafaka uDkt Pieter Groenewald ongumholi we-FF Plus.Emnyangweni wezaManzi nokuHanjiswa kweNdle ufake uNksz Pemmy Majodina.UMnuz Jomo Sibiya owayenguMphathiswa woMnyango wezokuHlaliswa kwabantu KwaZulu-Natal ujutshelwe kwesePhini likaNgqongqoshe wezabaSebenzi, kwathi uMnuz Sihle Zikalala wajutshelwa kwesephini likaNgqongqoshe eMnyangweni wezemiSebenzi yoMphakathi.UNgqongqoshe obhekele ukuhlela nguNksz Maropene Ramokgopa kanti osehhovisi likaMengameli nguNksz Khumbudzo Ntshavheni.URamaphosa uthe ngenxa yokuthi maningi amaqembu abambisene kuhulumeni akakwazanga ukunciphisa isibalo samalungu eKhabhinethi njengoba ayethembisile ukuthi uyokwenza lokhu.UNgqongqoshe wezoHwebo nguMnuz Parks Tau kanti amanye amaphini ongqongqoshe kweminye iminyango ahamba ngamabili.IKhabhinethi entsha kulindeleke ukuthi ifungiswe kusasa. "
    },
    {
        "content": "IDURBAN Chamber of Commerce and Industry ithi iyasamukela isinqumo sokufakwa ngaphansi kwesigaba 139 lapho kulethwe ongoti ukuze balekelele lo masipala ukuthumela izidingo.UMnyango wezokuBusa ngokuBambisana nezoMdabu uthumele uDkt Mike Sutcliffe noDkt Casius Lubisi ukuba bazotakula iTheku ngaphansi kwesigaba 139 ngoJuni.Esitatimendeni iDurban Chamber ithe uMasipala weTheku uyaludinga usizo ngoba kuningi osudlule kukho okubalwa iCovid-19, izibhelu zikaJulayi 2021, izikhukhula zango-2022 nezinye izigameko ezenza kungathunyelwa kahle izidingo kubantu abakhele lo masipala.Iveze ukuthi amanye amabhizinisi aphoqeleke ukuvala ngenxa yokungabibikho kwamanzi, ugesi, izinkinga zokuphepha, ukungathuthwa kukadoti nezinye izingqinamba.Phezu kwalezi zingqinamba iDurban Chamber, ithe osomabhizinisi bebekhokhiswa intela wumasipala unganakile ukuthi izinto azihambi kahle.Ibuye yakhala nangokungcola kwamanzi asolwandle obekuhlalahlale abe negciwane le-e-coli ngenxa yokungenwa ngamanzi anendle, lokhu bekuxosha amakhasimende nezivakashi emabhizinisi agudle ulwandle.“Njengenhlangano emele osomabhizinisi siyasamukela isinqumo sokulethwa kongoti abazosiza iTheku ukuze likwazi ukuthumela izidingo kubantu. Kubalulekile ukuthi uMasipala weTheku usebenze, kukhucululwe ukungcola, kuthuthukiswe ingqalasizinda, kuqine ezokuphepha ukuze kuzoza abatshalizimali, izivakashi nabantu baphephe,” kusho IDurban Chamber.Ibuye yakhala ngezinkinga zezigebengu eziphazamisa umnotho esho nokuthi kufanele kulungiswe indaba yenkohlakalo kumasipala kususwe imicikilisho yokwenza ibhizinisi.Ithe izinkinga zaseThekwini zenziwe ngamabomu kodwa ziphazamise kakhulu osomabhizinisi nabantu baseThekwini ngakho kufanele lilungiswe wongoti."
    },
    {
        "content": "Ngabe ufuna ikusasa eliqhakazile? Woza e-Durban University of Technology (DUT), isikhungo esaziwa emhlabeni jikelele ngemfundo esezingeni eliphezulu, ukuqeqesha kwezobuchwepheshe, ucwaningo, ezamabhizinisi nokwenza izinto ngendlela ehlukile enobuhlakani.Kwafuna ukufunda enyuvesi yekhethelo ngo-2025, iDUT iyona ehamba phambili. IDUT yisikhungo semfundo ephakeme esiKwaZulu-Natal, esinamakhephasi emfundo ayisikhombisa aseThekwini naseMgungundlovu. IDUT yasungulwa ngo-2002 emuva kokuhlanganiswa kwe-ML Sultan ne-Technikon Natal, le nyuvesi inezigaba zemfundo ezahlukene okubalwa eze-Accounting and Informatics, Applied Sciences,  anagement Sciences, Engineering and the Built Environment, Health Sciences, neze-Arts and Design. Kunezinhlaka zocwaningo eziwu-20 okugxilwa kuzona, ngalolu cwaningo iDUT izibophezele ekuthuthukiseni ubuchwepheshe besimanje ibuye ixazulule izingqinamba ezibhekene nomhlaba. Impumelelo ye-DUT ayithinti kuphela ezemfundo kodwa kuthuthukiswa izitshudeni ngayo yonke indlela, lapha kubalwa nakwezamabhizinisi.Uphiko lwe-Management Sciences lunesikole samabhizinisi esibizwa nge-DUT Business School,okuyisona esigxile ezifundweni zamabhizinisi ezihlomisa izitshudeni ngamakhono ebhizinisi aletha uguquko lwezomnotho oluhle emphakathini. Lezi zifundo zigunyazwe yi-Council for Higher Education (CHE). Lesi sikhungo esibuye sibe yilungu le-South African Business School Association (SABSA), sithembisa izifundo ezihlukile zebhizinisi, ezikhiqiza abaholi abazokwazi ukuxazulula izinkinga ezenzeka emhlabeni.Emithanjeni ye-DUT kuhamba phambili uhlelo lwayo olushintsha ezemfundo olubizwa nge-ENVISION2030, olwasungulwa ngo-2020. Lolu hlelo lugxile kwizisekelo zokwenza izinto ngokuthembeka, ukungafihli lutho, inhlonipho, ukuziphendulela, ukungenzeleli, ukuzinikela, ukusebenza ngokuzikhandla, ukusebenza ngendlela eyamukelekile, nokuba nozwelo. Konke lokhu kuyisisekelo salesi sikhungo. Ngaphezu kwalokho uhlelo lwe-ENVISION2030 luyisitatimende sokuzibophezela ukuthi iDUT iyohlezi inakekela umphakathi, iza namasu amasha okwenza izinto, ithuthukisa osomabhizinisi futhi ihambisana nalokho okwenzeka emhlabeni jikelele. Lesi sitatimende sisho ukuthi iDUT izohamba phambili ekuthuthukiseni izwe nomhlaba. Iyakholelwa ekwakheni ingqalasizinda ehamba phambili kwezemfundo nakuyo yonke imikhakha esebenza kuyona. Lokhu kusho ukuthi uhlelo lwe-ENVISION2030 lunenjongo yokuthuthukisa impilo yabantu ngayo yonke indlela.Isiqubulo senyuvesi esithi– “CREATIVE. DISTINCTIVE. IMPACTFUL.” –sithembisa izitshudeni imfundo nentuthuko kuyo yonke impilo yazo. Labo abafuna ulwazi, abomele ukuqeqeshwa kwezobuchwepheshe namabhizinisi bazothola usizo eDUT. Akusona isikhungo semfundo ephakeme kuphela kodwa yisikhungo somphakathi esenza izinto ngendlela ehlukile kwezobuchwepheshe, nezamabhizinisi. Phezu kwakho konke lokhu sithuthukisa izitshudeni ukuze zithi uma ziphuma zibe namagalelo abonakalayo emhlabeni.Kulabo abanobizo lwamabhizinisi, iDUT inesikhungo esibizwa nge-innobiz DUT Centre for Entrepreneurship and Innovation. Lesi sikhungo siqeqesha izitshudeni ngolwazi lomsebenzi, zifunde kabanzi ngemikhakha yamabhizinisi ukuze zithi uma ziphuma zikwazi ukuzivulela amabhizinisi azo, azoxazulula izinkinga zomphakathi. Yenza iDUT inyuvesi yakho ekhethekile ukuze uqale imfundo ehlukile, ezokuhlomisa ngolwazi oludingayo, ukwazi ukuba neqhaza elibalulekile emhlabeni. Yiba namaphupho amakhulu, khetha iDUT njengekhaya lakho lezemfundo. Sezivuliwe izikhala zezifundo ze-undergraduate ne-postgraduate,kulabo abafuna ukufunda izifundo ezihlukene ezizobasiza ukuphumelela.Ngolwazi oluphelele ngezifundo zaseDUT, okudingekayo uma uzobhalisa nokufakwa kwezicelo ungavakashela u-www.dut.ac.za (https://www.dut.ac.za/)DUT ENVISION2030… CREATIVE. DISTINCTIVE. IMPACTFUL."
    },
    {
        "content": "ISIKHUNGO semfundo ePhakeme, iDurban University of Technology (DUT), sikhombisile ukuthi kungani saziwa njengesikhungo sobuchwepheshe njengoba sethule isikebhe sokuqala esihamba ngogesi welanga e-Afrika yonkana.Lesi sikebhe esibizwa ngeSiyahamba Solar Boat sizongenela umncintiswano omkhulukazi wezikebhe ozoba se-Europe ngoJulayi, obizwa ngeMonaco Energy Boat Challenge (MEBC).NgoLwesihlanu, izikhulu zaseDUT zisebenzisana ne-Energy and Water Sector Education Training Authority (EWSETA), zethule ngokusemthethweni iSiyahamba Solar Boat ePoint Yatch Club, eThekwini.Kuvele ukuthi isikebhe saseDUT sakhethwa ukuba singenele iMEBC kwimingenelo ewu-120 eyayifakiwe. Sizoncintisana nezinye izikebhe eziwu-15 ezivela emazweni ahlukene.Isikebhe sakhiwe yizitshudeni nabasebenzi beDUT Energy Technology Station eyaziwa ngokuthi yiKZN Industrial Energy Efficient Training Resource Centre (IEETR).UMqondisi wezokuXhumana eDUT, uMnuz Alan Khan  uthe iDUT yiyona yodwa inyuvesi eya kwiMEBC, e-Afrika yonkana.Uthe iSiyahamba bayiqambe kanjena ngoba behlonipha uKaputeni wamaBhokobhoko uSiya Kolisi emuva kokuwina indebe yomhlaba yebhola lombhoxo ngo-2019.Umsebenzi wokwakha iSiyahamba waqala ngo-2018.USolwazi Fulufhelo Nemavhola oyiPhini likaVice Chancellor weResearch, Innovation and Engagement eDUT, uchaze iSiyahamba njengophawu oluhle olukhombisa imisebenzi eyenziwa yile nyuvesi.“ISiyamba iwubufakazi bokuthi iDUT ikhiqiza izitshudeni ezishintsha impilo yabantu. Asiqhubeke nokuza nemikhiqizo emisha ezoletha ushintsho,” kusho uNemavhola.USolwazi Ian Lazarus ohola ithimba leSiyahamba uthe bahlale beza nemikhiqizo ezoshintsha impilo yabantu eDUT kanti kade baziqala izinhlelo zokuya eMonaco.Uveze ukuthi umshayeli wesikebhe uMnuz Steve Ellis unolwazi olunzulu ngokusebenza kwezikebhe ngakho akangabazi ukuthi uzonqoba kwiMEBC.“ISiyahamba yisikebhe esisizwa wugesi welanga ukuhamba. Lokhu kuzosisiza ukudlulisa umyalezo wokuthi akuvikelwe ulwandle nemvelo ngokusebenzisa obunye ubuchwepheshe. “Izosisiza njengoba simatasa nokuletha ezokuthutha ezingambi eqolo futhi ezivikela imvelo. Kuzosisiza ukukhombisa abasemkhakheni wezikebhe ukuthi uyakwazi ukusebenzisa izindlela ezingayilimazi imvelo ukusebenzisa umkhumbi,” kusho uLazarus.UNksz Candice Moodley we-EWSETA uthe ngeke bayeke ukweseka izinhlelo ezizoguqula impilo yabantu ngokuletha ubuchwepheshe obungayilimazi imvelo.Udalule ukuthi izinhlelo zabo zike zaphazamiseka ngesikhathi seCovid-19 kodwa babuye baqhubeka emuva kwayo."
    },
    {
        "content": "INHLANGANO iHola Bona Rennaisance Foundation (HBRF), ithi kufanele ichithwe imiphumela yokhetho ngoba kuningi okungahambanga kahle.Izwe belibambe ukhetho lukazwelonke ukuze kuqokwe uhulumeni ozobusa iminyaka emihlanu ezayo, namanje indaba yokhetho isewundabamlonyeni.I-HBRF imangalele i-IEC eNkantolo yezoKhetho, ikhala ngokuthi ayikwazanga ukubhekana nezikhalo zamaqembu anganelisekile ngokhetho.Amaphepha abonwe yiSolezwe ngeMpelasonto abeka amaphuzu   enhlangano ethi yiwona amqoka okufanele abhekwe uma sekuqulwa icala. Iveza ukuthi amaqembu amaningi okubalwa iMK afaka izikhalo ngokhetho.Iveza nokuthi i-IEC ayikwazanga ukuphendula ngendlela egculisayo. Babuye bakhale ngokuthi abayithembi ukuthi iqotho kangakanani iimiphumela eyayivezwa ebhodini le-IEC.Inhlangano yokhetho i-IEC imemezele imiphumela yokhetho ngeSonto yathi belungolukhululekile nolungenazihibe. IMK namanye amaqembu bakhala ngokuthi abanelisekile ngokuningi abakholwa wukuthi akuhambanga kahle.Amaqembu ayephakamisa nokuthi kubalwe kabusha abanye bethi akuqalwe phansi kuvotwe. Nakuba kunjalo kodwa ziyaqhubeka izinhlelo zokuhlalisa iPhalamende lapho okuzokhethwa khona umengameli wezwe.Seluhanjisiwe uhlu lwamalungu ePhalamende olwemukelwe yiNhloko yamaJaji kuleli iJaji uRaymond Zondom okusho ukuthi izinhlelo ziyaqhubeka. "
    },
    {
        "content": "IFISA kungapheli ngoMkhosi woMhlanga itshitshi elina-73 elisaqhubeka nokuya kulo mkhosi ohlanganisa iminyaka ewu-40 wavuselelwa kabusha.UNksz Ngipheni Ngcobo, waseMgungundlovu, uthe ufuna ukuthi uMkhosi woMhlanga uqhubeke nokudlondlobala akubone kule minyaka ewu-39 eyedlule.Ukusho lokhu ngesikhathi ekhuluma neSolezwe ngaphambi komkhosi wakulo nyaka ozoba sesigodlweni eNyokeni, ngempelasonto.“Sengathi ungaqhubeka, ungapheli umhlanga, uze uficwe nayizizukulwane ezizayo. Izizukulwane ezizayo ziyojabula uma ziyifica le nto enhle kanjena.”UMkhosi woMhlanga wavuselelwa kabusha iNdlovukazi uMantfombi Shiyiwe Dlamini-Zulu ngo-1984.UNksz Ngcobo uthe uMkhosi woMhlanga usudlondlobele kakhulu uma uqhathaniswa nezikhathi owavuselelwa ngazo kabusha. “Kwakungelula ngesikhathi uqala. Thina saqala ukuwuhamba kusewusizi. Lo buhle osebukhona esigodlweni babungakabi bikho. Ngisho namatende esesihlelelwa wona, ayengekho. Amatende esasilala kuwo amanye wawubona nje ukuthi alethwe abantu bendawo. Abantu babengebangaka. Manje usuyaduka emhlangeni uma ungaliqaphelanga itende enihlaliswe kulona.”UNksz Ngcobo uthe eminyakeni eyedlule kwakuphuma imoto eyodwa ngakubo eyayihambisa izintombi emhlangeni, wathi manje sekuphuma inqwaba yamabhasi.Nokho ukhalile ngokuthi mumva sithanda ukuncipha isibalo samabhasi akhishwa yizinhlaka zikahulumeni.UNksz Ngcobo uthe ukukhula komkhosi nokushintsha kwezikhathi kudale izinkinga eziningi.\"Kwakunenhlonipho kuqala, izingane zazingakachwayizi kanje. Inkinga ukuthi izingane zikuthanda konke, zithanda ukuba izintombi zibuye zithande nobudala. Ngibuye ngisole onomehlo ngalokhu. Kuqala zazingenzeki le zinto esezenzeka manje.\"Manje sekuke kugobe umhlanga ezinganeni. Nginesiqubulo esithi 'umhlanga awugobi, kugoba intombi'. Noma ngabe kunomoya ongakanani umhlanga awugobi. Phela umhlanga into engcwele okufanele uyiphathe uze uyofika nayo esigodlweni. Laba bamanje bayaqhubeka bawuhambise umhlanga noma usugobile.\"UNksz Ngcobo uthe uzobe ekhona nasemkhosini wakulo nyaka.Ngesikhathi ekhuluma neSolezwe izolo ubematasa namalungiselelo.ISilo uMisuzulu Sinqobile kaZwelithini sakhipha umyalelo wokuthi uNksz Ngcobo akangabe esahamba ngamabhasi athutha izimbali zesizwe ngenxa yeminyaka yakhe.Imbube yayalela uMnyango wezobuCiko namaSiko ukuba uhlelele uNksz Ngcobo imoto ezomlanda uma kunomkhosi.Ngonyaka odlule UNksz Ngcobo wahamba ngalolu hlelo.Izolo uthe abomnyango bebengakaqinisekisi ukuthi uzolandwa yini nakulo nyaka, wathi uzogibela amabhasi uma abomnyango begcine bengamlandanga. "
    },
    {
        "content": "KUGQUGQUZELWE izinkampani ezisebenza ngemali ukuba zenze kangcono ukufundisa abantu ngokuphathwa kwayo engqungqutheleni ye-Financial Sector Conduct Authority (FSCA), ebiseGoli.UKhomishana uMnuz Unathi Kamlana, uthe ukuthuthuka kobuchwepheshe akusho ukuthi kufanele kube nabantu abasala ngaphandle ekufundisekeni ngemali.Wenze isibonelo sokuthi abantu bakuleli banomasingcwabisane abaningi kunemikhiqizo ezobasiza ukulondoloza imali.Ngonyaka imboni kamasingcwabisane ingenisa uR20 billion, okuyimali uKamlana athe ingxenye yayo kufanele ngabe iyongiwa.Ubalule ukuthi ucwaningo luveza ukuthi abantu abongi ngokwanele eNingizimu Afrika, wacela izikhungo zemali ukuba zenze kangcono ekufundiseni abantu.Uthe akasho ukuthi abantu mabangabi nomasingcwabisane kodwa mabalinganise ukuze ukuhlelela ukufa kungathathi imali yabo eningi.UMnuz Lungisa Fuzile oyisikhulu esiphezulu eStandard Bank, uthe imithetho ayivumi ukuthi baxube ukudayisa imikhiqizo ethile nokufundisa abantu ngemali.Ululeke abantu ukuthi abahlukanise phakathi kwezikweletu ezinhle nezimbi, ebalula ukuthi akusiwo wonke umuntu onemali yokuthenga umuzi nemoto yingakho beboleka imali ebhange ukuthenga lezo zinto.Isikhulu esiphezulu saseFirst Rand ephethe ibhange iFNB, uNkk Mary Vilakazi, sithe amakhasimende abo ayafundiswa ngokuphatha kahle imali njengoba kunobuchwepheshe obuwachazela ukuthi asebenzisa malini njalo ngenyanga.Uthe ubuchwepheshe abusho ukuthi kufanele bavale amagatsha ngoba baningi abantu abasaya emagatsheni ukuze bathole umuntu okhuluma ulimi lwabo.Odabeni lomasingcwabisane abaningi, uthe amabhange nawo kufanele akhulume nekhasimende elinomasingcwabisane abathathu, ukuthola isizathu salokho. Ulitshengise neminye imikhiqizo engaligqugquzela ukonga imali.Ekupheleni kwengqungquthela kushicilelwe usomqulu obophezela zonke izikhungo zeimali ukuba zifundise abantu ngokuphathwa kwayo, usomqulu utholakala kwi-website ye-FSCA."
    },
    {
        "content": "UVOTE usemanzini umndeni womholi weMK, uJacob Zuma, kushona owomndeni ngaphambi kokhetho lwangoLwesithathu.Umfowabo kaZuma, uMnuz Joseph Ngekengithule Zuma, ushone ngoLwesibili.UJoseph ushone esevotile, abomndeni bathe uvotele iMK.UJoseph ubelokhu ephambili ekwesekeni uZuma ngesikhathi esakwi-ANC, nangesikhathi ebhekene nokuboshwa.Uyena owayekhulumela umndeni enkonzweni eyayibizelwe ukuzokhulekela uZuma ngesikhathi edonsa isigwebo sezinyanga ezingu-15 ejele.Abanye bakwaZuma bavote esikhungweni esisesikoleni iNtolwane Primary  kanye noZuma, ngoLwesithathu.UJoseph yena wavota ngokukhethekile ngoMsombuluko, ngaphambi kokuthi kumenele.Okhethweni lwangoLwesithathu abomndeni wakwaZuma bebehlukene phakathi njengoba kukhona abavotele iMK, abanye bavotela i-ANC.Umfowabo kaZuma, uMnuz Khanya Zuma, uthe uJoseph ungakulabo abavotele iMK.“Selokhu kwathi nhlo silandela umfowethu (uZuma). Ubengeke (uJoseph) ahlukane nomfowethu. Njengoba nami nje ungibona, ngiyabagwaza. Kusukela siseyizingane, besilokhu silandela umfowethu (Zuma) ngoba thina asimandla kakhulu ezintweni ezithinta ipolitiki. Ngiyazi ukuthi umfowethu (uJoseph) wavotela uMkhonto.”Yize uKhanya ethe uJoseph ubengathandi ukuzibandakanya nezinto zepolitiki, nokho ubengasabi ukuphawula ngezinto ezingamphethe kahle kwi-ANC.Ngesikhathi uZuma ekhishwa kwesobumengameli ngo-2018, uJoseph waphumela obala, wagxeka ubuholi be-ANC.Wasola ubuholi be-ANC ngokusebenzisana namaqembu aphikisayo ukuketula uZuma.Nangesikhathi uZuma eboshwa, uJoseph wayeyingxenye yabantu ababephikisana nokuboshwa kwakhe.Ekhuluma enkonzweni eyayingo-2021, wathi ukuboshwa kukaZuma kwazwisa umndeni ubuhlungu.UKhanya uthe bese kunesikhathi eside uJoseph egula.“Kugcine-ke kumthatha. Kusizwise ubuhlungu ukuhamba kwakhe. Besinethemba lokuthi uzosinda kule nto ebimphethe.”UKhanya uchaze uJoseph njengemvu yenkosi.“Umuntu obezilungele. Selokhu azalwa, uzilungele. Bona bangaphambi kwami, kodwa ubungaze udideke, uzitshele ukuthi imina engimdala ngoba yena ubezithulela. Ubewumuntu obezithandela inkonzo kakhulu. Ubesonta eyiNazaretha, futhi enesikhundla ebandleni.”UKhanya uthe uJoseph uzofihlwa kuyo le mpelasonto.AbeMK badlulise amazwi enduduzo emndenini wakwaZuma.“Ubuholi beMK kuzwelonke budlulisa amazwi enduduzo emndenini kaZuma. Sengathi umphefumulo kaJoseph ungalala ngokuthula.”"
    },
    {
        "content": "IPHINI likaNgqongqoshe wezokuVakasha, uMnuz Fish Mahlalela lithe ubalulekile umbukiso omkhulukazi wezokuvakasha kuleli i-Africa’s Travel Indaba njengoba ungenisa uR408.6 million emnothweni wezwe.UMahlalela uthe konke kumi ngomumo nge-Africa’s Travel Indaba yalo nyaka ezoba ngoMeyi 13 kuya ku-16, eNkosi Albert Luthuli International Convention Centre, eThekwini.Uthe ucwaningo lwabo luveze ukuthi ngonyaka odlule i-Africa’s Travel Indaba yadala amathuba omsebenzi awu-2 295, yangenisa uR75 million wentela eye kuhulumeni.Uthe kulo nyaka bazoletha osomabhizinisi abasafufusa abawu-120 bewuMnyango wezokuVakasha kazwelonke, ukuze bakwazi ukuzikhangisa.“Sifuna ukushintsha umkhakha wezokuvakasha ukuze ube nabo bonke abantu bakuleli. Siyazi ukuthi kugcwele abasebenzi besifazane kulo mkhakha kodwa asibaboni ezikhundleni zokuphatha. Sifuna ukukushintsha lokhu ukuze sibabone yonke indawo,” kusho uMahlalela.Uthe umkhakha wezokuvakasha uyakwazi ukudala amathuba omsebenzi amaningi ngakho uma wona usebenza kahle, umnotho uzokhula nabantu baqashwe.USihlalo wekomiti lezokuThuthukiswa koMnotho kuMasipala weTheku, uMnuz Thembo Ntuli, uthe i-Africa’s Travel Indaba iza namathuba omsebenzi awu-796 eThekwini. Balindele ukuthi ingenise uR439 million emnothweni waleli dolobha.Uveze ukuthi amahhotela asebhukhwe ngaphezu kuka-85% njengoba kuza i-Africa’s Travel Indaba futhi akangabazi ukuthi azogcwala.UMphathiswa wezokuThuthukiswa koMnotho, ezokuVakasha neMvelo KwaZulu-Natal, uMnuz Siboniso Duma, uthe bazoletha osomabhizinisi abasafufusa abawu-15 abazokhangisa imikhiqizo yabo kwi-Africa’s Travel Indaba ukuze bakwazi ukukhula.Uthe lo mbukiso ubalulekile ngoba ufukula umnotho wesifundazwe iKwaZulu-Natal kwazise abawuhambelayo baphenduka amanxusa alelizwe."
    },
    {
        "content": "KUBE yithuba eliyingqayizivele kwabadayisa ukudla nokokuphuza, kuvotwa eCato Crest eMayville, njengoba abantu bebemi kolayini abade belinde ukuvota.Nakuba kuthe kuphakama ilanga olayini sebekapakele ngaphandle ezikhungweni ezimbili okuvotelwa kuzo, esiseWiggins naseCato Crest, abantu babekezelele ilanga ebeliphumile, kodwa beyigcagcele esokeni kwabadayisa ukudla ngaphandle, kulezi zikhungo.UNksz Nosihle Mlotshwa obehla enyuka kolayini edayisa amajusi esikhungweni esingasemtapeni wolwazi eCato Crest, , exoxa neSolezwe, uthe lolu wusuku olumatasa njengoba akudayisayo kuthengwa ubuthaphuthaphu.\"Engifisa nje ukukubona ngevoti ukuthi kuthathe uhulumeni ozosinakekela singabadayisi basemgwaqweni.  Sakhelwe amatafula anezindawo zokukhosela uma lina noma kushisa ngoba nathi siyalekelela emnothweni wezwe,\" usho kanje.Emigwaqweni egudla lezi zikhungo  zokuvota, bekumiswe amatende amaqembu ezepolitiki ehlukene abesondelene kodwa kungekho ukungcofana ngaphandle nje kokuthi imisakazo beyiqhuma phezulu, umuntu edansela ingoma yeqembu alizwa ngaphakathi.Ukuvota akuqalanga ngesikhathi esibekiwe ezikhungweni eziningi esifundazweni kubalwa nalesi esiseCato Crest.Ilungu lesigungu esiphezulu kwi- ANC uDkt Sibongiseni Dhlomo,  ojutshwe yinhlangano ukubheka ukuqhubeka kokhetho ezikhungweni zokuvota eziku-ward 101, eThekwini, uthe ukuqala emva kwesikhathi akuphazamisanga kangako uhlelo lokuvota.\"Ukuvota kuqale emuva kancane kwesikhathi esibekiwe  ngenxa yokuthi bekunenkinga kweminye imishini yakwa- IEC, kodwa kuqhubeke kahle. Siyakuqaphela ukuthi mabili amaqembu akhombisa ukuba nesasasa okuyi- ANC ne-MK eyingane yethu okukhombisayo ukuthi ngaphambi kokuxebuka kwe- MK, besizidlela amahlanga,  namanje noma isikhona, sizonqoba kule ward,\" usho kanje."
    },
    {
        "content": "IMIPHUMELA yocwaningo idalula ukuthi siphezulu isibalo seziguli ezihlaselwa yizifo ezithinta umgudu womchamo eNingizimu Afrika, uma siqhathaniswa nezakwamanye amazwe.Lokhu kuvele ocwaningweni olushicilelwe kwi-Journal of Health and Biological Sciences  muva nje. Ucwaningo belubheka izinga lezifo ezihlasela umgudu womchamo ama-Urinary Tract Infections (UTI), eSub-Sahara Afrika.Kulezi zifo kubalwa izinkinga zesinye ezihlasela abantu abaningi emhlabeni kodwa eNingizimu Afrika, baningi kakhulu abanezinkinga zaso.Ngokombiko wocwaningo, iNingizimu Afrika ihamba phambili ngo- 67.6% , kulandele iNigeria ngo-43 kuya 65%), kube yiZambia ngo-38.25%.Luphinde luveze ukuthi ama-UTI ajwayelekile eNingizimu Afrika, ikakhulu kwabesifazane ngenxa yokuthi abanye banamasosha antekenteke, abanye banesifo sikashukela, abanye abagezi ngendlela efanele ngoba amanzi ahlanzekile kwesinye isikhathi awatholakali. Ukungabikhona kwengqalasizinda yokuthuthwa kwendle esezingeni nakho kubuye kube nomthelela wokuthi abesifazane bathole amagciwane agcina ehlasela umgudu womchamo ngesikhathi besebenzisa izindlu zangasese.UNkk Elani van Zyl, umphathi wophiko olukhiqiza imikhiqizo enakekela izifo ezibucayi kwi- kwaPharma Dynamics, uthi izifo eziphindelelayo ze-UTI  zithinta u-25-30% wabesifazane abaneminyaka ephakathi kuka-20 nengu-40.“Ukuthola ama-UTI amabili ezinyangeni eziyisithupha noma ezintathu ngonyaka kuthathwa ngokuba nama-UTI aphindelelayo. Izifo zesinye (cystitis) zenzeka lapho amagciwane amancane ekhuphuka ngomgudu womchamo aze ayongena esinyeni. Lokho kubangela ukutheleleka okubuhlungu emgudwini womchamo ongezansi, nakuba elapheka kalula kodwa ama-UTI anganyukela emgudwini womchamo ophezulu, adale izinkinga eziningi. Yingakho kubalulekile ukuthi onalesi sifo athole ukuhlolwa okufanele kusenesikhathi,” kugcizelela uNkk van Zyl.Uqhube wathi ukuya ocansini kungase kungenise amagciwane angafuneki emgudwini womchamo abe seduze nawo ngoba i-ishubhu elikhipha umchamo  kwabesifazane, liseduze kakhulu nesitho sokulahla indle kunakubantu besilisa. Lokhu kwenza kube lula ukuthi amagciwane aphelele esinyeni.UNkk van Zyl, uphethe ngokuthi ezinye izinsiza zokuhlela umndeni okungaba ama-spermicide, ama-diaphragm, nama-cap omlomo wesibeletho nazo zingawandisa amagciwane angadala ingozi yama-UTI. "
    },
    {
        "content": "IHHOVISI likaNdunankulu waKwaZulu-Natal, uMnuz Thami Ntuli, selizwakalise ukukhathazeka kwalo futhi lagxeka abantu abakhangisa ngemisebenzi engekho besebenzisa izinkundla zokuxhumana nezinye izindlela zokusabalisa ulwazi. Esitatimendeni esithunyelelwe abezindaba namhlanje, lithe ezinye zalezi zikhangiso, ezingaselona iqiniso, zakhangiswa wuhulumeni wesifundazwe ngo-Agasti nyakenye ngaphansi kohlelo, iSthesha Waya-Waya.“Izikhangiso zaleyo misebenzi nohlelo lokuqashwa kuzona sekwavalwa futhi azikaze zikhangiswe kabusha. Zonke izikhala zemisebenzi kuhulumeni wesifundazwe zikhangiswa ekhasini le-website likahulumeni noma kuma-website eminyango,” kusho isitatimende.Lesi sitatimende sigcizelele ukuthi lezi zikhala zemisebenzi ezikhangiswa ezinkundleni zokuxhumana azigunyaziwe wuhulumeni wesifundazwe kodwa zingezabantu abahlose ukulutha abantu baseNingizimu Afrika abadinga imisebenzi nabafuna ukushiya emikhakheni ethile, bangene kweminye.Sinxusa izakhamuzi ukuthi ziqaphele ukungaluthwa ngabantu uma zifaka izicelo zemisebenzi.“Seluleka ukuthi abantu bayeke ukulutha abanye ngemisebenzi engekho nokuthi noma yisiphi isikhala somsebenzi esikhishwa wuhulumeni sizokhangiswa emaphephandabeni athembekile nakwisizindalwazi sohulumeni wesifundazwe ku-www.kznonline.gov.za/kznjobs,” kusho ihhovisi likaNdunankulu.Lithe lizibophezele ukwethembeka nokusingatha uhlelo lokuqasha ngendlela ecacile futhi engenagcobho, lakhuthaza abantu ukuqala baqinisekise ukuthi isikhala somsebenzi ababona sikhangisiwe sisemthethweni yini, babike kubona uma kukhona okusolisayo abakubonayo kusona. “Sihlose ukuvikela izakhamuzi zaseNingizimu Afrika, siqinisekise nokuthi wonke amathuba avelayo anikezelwa ngendlela efanele nenobulungiswa,” kuphetha ihhovisi likaNdunankulu."
    },
    {
        "content": "IHLOSE ukuthuthukisa osomabhizinisi abancane inhlangano yabalimi esanda kwethulwa iVirtual Farmers Nest Groupy.Lokhu kudalulwe omunye walabo abangamanxusa ayo, uMnuz Fanele Gumbi.Uveze ukuthi le nhlangano ithole uxhaso lwemali eshisiwe eNorway. Imali abaxhaswe ngayo uthe ilinganiselwa ku-R65, 4 million.Lolu xhaso uthe yilona kanye oludala ukuthi kube lula ukusebenza kubona.Uthe le nhangano igxile kakhulu ekuthuthukisweni kosomabhizinisi abakwezolimo.Lokhu uthe bakwenza ngokuthi bahwebelane ngezimbuzi, iziklabhu nezinkomo.Uthe njalo ngemuva kwezinyanga ezimbili amalungu ale nhlangano athola ingqayizivele yethuba lokuthi ahwebe ngalezi zilwane.\"Okuyikhona okumqoka kakhulu ukubona bonke abasanda kungena bekhula. Sifuna ukwenza isiqiniseko esikhulu sokuthi bayathuthuka osomabhizinisi bakithi abagxile kwezolimo,'' usho kanje.Uthe yize inhlangano yabo yethulwe ngonyaka owedlule kodwa ibonakala ikhula mawala.Lokhu uthe kungenxa yentshisekelo enkulu ebonakala ikhonjiswa ngamalungu ayo. \"Kuyajabulisa kakhulu ukusebenza kwabantu okubonakalayo ukuthi bafuna ukuzuzani empilweni yabo,'' usho kanje.Uthe kusavulelekile nakwabanye abanentshuisekelo yokungena kwezolimo ukuba bangabajoyina nabo.Noma esho kanjalo uthe kodwa badinga labo bantu abazi kahle ukuthi bahlose ukuzuzani ngokungena kwezolimo."
    },
    {
        "content": "AYIPHUMELELANGA imizamo ye-EFF neMK ePhalamende yokuthi kuhlehliswe inkulumo yokuvulwa kwePhalamende nguMengameli Cyril Ramaphosa ngesonto elizayo.La maqembu abefuna inkulumo ihlehliswe ngenxa yokuthi sincane isikhathi esinikwe amakomiti ukuthi aphasise isabelomali seminyango, okumele kuphothulwe kule nyanga.Okukhalisa i-EFF neMK wukuthi, uRamaphosa wenze kwaba nalesi simo sokusheshisa izinto ngenxa yokuthi waphuza ukukhetha iKhabhinethi entsha ngenxa yokuthi kwakusaqhubeka izingxoxo zamaqembu zokubumba uhulumeni.Emhlanganweni wekomiti lemigomo lasePhalamende izolo, uDkt Mbuyiseni Ndlozi we-EFF, ukhononde ngokuthi amalungu ePhalamende anikwe isikhathi esincane sokuthi afundisise imiqingo ethinta isabelomali.Uveze ukuthi emihlanganweni yamakomiti bekudingeka kukhethwe osihlalo kuphinde, kubhungwe ngeyesabelomali.“Yingakho sithi akuhlehliswe ukuvulwa kwePhalamende ngenxa yokuthi nguyena uRamaphosa ophuze ukuqoka iKhabhinethi. Ngemuva kwalokho kudingeke ukuthi kwakhiwe amakomiti asePhalamende, azobhekela iminyango. Ayihlehliselwe u-Agasti eyenkulumo yokuvulwa kwePhalamende ukuze sibe nesikhathi esenele.”UMnuz Mnqobi Msezane weMK, ukhale esifanayo ngokuthi sincane isikhathi esinikwe amalungu ukuthi afunde imiqingo ethinta isabelomali ukuze siphasiswe.Uthe le miqingo ifika ngayizolo ebusuku, ekuseni ngosuku olulandelayo kumele kubhungwe ngayo.“Sincane isikhathi esinikwe amalungu amakomitini  ukuthi acubungulisise. Amalungu cishe wonke amaqembu akhala esifanayo, yingakho sithi akuhlehliswe imihlangano.”URamaphosa uzothula inkulumo yokuvula iPhalamende lehlandla lesikhombisa likahulumeni, ngoJulayi 18. NgoJulayi 19, kuzoba nenkulumo mpikiswano ngenkulumo kaRamaphosa. NgoJulayi 22, uRamaphosa uzophendula obekushiwo amalungu ePhalamende.UNksz Veronica Mente we-EFF, uthe ukushoda kwezindawo zemihlangano zibhebhethekise isimo njengoba amanye amakomiti kudingeke asheshe aphume lapho abehlangene khona ngenxa adedele elinye ikomiti.Uthe njengoba behlangana njalo beyikomiti lasePhalamende yingoba basuke bezoxoxa ngezingqinamba ezikhona futhi nohlelo lwasePhalamende lungabuyekezwa uma kunezikhalo ngalo. USomlomo wePhalamende uNkk Thoko Didiza, uthe bawutholile umbiko ngezinye izinselelo ezibhekane namalungu kwamanye amakomiti.Uthe uhlelo lwePhalamende abalusebenzisayo lwavunywa yiwona wonke amalungu ayemelwe osotswebhu bawo.“Kuhlehliswe isabelomali seminye iminyango ngenxa yokuthi amakomiti abhekele le minyango abesazihlela. Amakomiti azokwazi ukuhlala kumele aqhubeke, kuthi lawo anezinselelo kuhlehliswe imihlangano.”Uthe njengoba emaningi amaqembu ayingxenye yePhalamende babona ukuthi kungcono kwandiswe izinsuku ukuze athole ithuba lokuphawula enkulumeni kaRamaphosa.Usotswebhu we-ANC uMnuz Mdumiseni Ntuli, unxuse ukuthi kungashintshwa uhlelo lokuvulwa kwePhalamende ngoba kubalulekile ukuvulwa kwale ndlu kuleli hlandla."
    },
    {
        "content": "NKOSIKHONA CELEBenze isibophezelo sokuthi bazolandela izwi likaNkulunkulu abefundisi ababili abebegcotshwa ebandleni labasindisiwe eliseMgungundlovu, iHouse of Christ Family Church (HOC).Leli bandla liholwa nguMfu Nhlanhla Khambule. Inkonzo beyilapho okukhonzela khona leli bandla eMbali, eMgungundlovu ekhoneni lomgwaqo uMbulazi noMngeni.Abebegcotshwa uMfu Sbu Ngwane noMfu Sanele Delwa. UKhambule uthe ubheke ukuthi laba ababili balandele izimiso zebandla likaNkulunkulu nenqubomgomo yebandla ngaso sonke isikhathi.Ubachaze njengamadoda awazisayo kakhulu umsebenzi kaNkulunkulu wabe esebanxusa ukuthi baqhubeke nokwenza kanjalo.UNgwane ubonge uNkulunkulu ngokumhlanganisa noKhambule. Uthe kwaba yicebo likaNkulunkulu ukuthi agcine engaphansi kobuholi bendoda enobuchule futhi eshumayela izwi likaNkulunkulu njengoba linjalo lingaxutshwe nalutho.Uthe selokhu ajoyina leli bandla usekhulile kakhulu ekumazini uNkulunkulu. Wenze isibophezelo sokuthi konke uzokwenza ngendlela efanelekile nangendlela eyamukelekile.\"Ngiyambonga uNkulunkulu okunguyena ohambe nami kuyona yonke le ndlela kuze kuba kufika lesi sigaba. Ngiyafisa futhi ukuba aqhubeke nokuthi ahambe nami ukuze ngizokwazi ukufeza icebo lakhe,'' usho kanjena.Uthe ukuba wuMfundisi akumethusi ngoba umkhulu wakhe uMfu John Ndlovu wayengomunye wabaholi bebandla i-Apostolic Church of Southern Africa.\"Yingakho nje ngikholwa ukuthi ukugcotshwa kwami kuyefana  nokubuyiselwa komphongolo endaweni efanelekile,'' usho kanje.UDelwa naye ubonge uKhambule ngokubethemba ngokuthi bangaba ngabanye babaholi baleli bandla.Le nkonzo ibihanjelwe ngabefundisi abehlukene ebebevela ezingxenyeni ezahlukene zesifundazwe seKwaZulu Natal."
    },
    {
        "content": "LENZE isicelo sokuthi kubuyiswe isikhulu sakwaVodacom phambi kwenkantolo namuhla, iJaji uRatha Mokgoatlheng izolo ngesikhathi liguqisa ukulalelwa kwecala lokubulawa kowayengunozinti we-Orlando Pirates neBafana Bafana uSenzo Meyiwa.UMokgoatlheng uthe ukubuyiswa kukaNksz Pinky Vythilingam kuzolekelela ekucaciseni kabanzi ngobufakazi bokufonelana okuthiwa kwenzeka izikhawu ezimbili ngo-2014 phakathi kukakelly Khumalo nommangalelwa wesihlanu, uFisokuhle Ntuli.Indaba yokufonelana kukaKelly noNtuli isalokhu iqhubeke njalo nokuba yinzukazikeyi njengoba ungakaphenduleki umbuzo wokuthi kungani ingaveli emaphepheni kaVythilingam enziwa ngaphansi kukaSection 205, ibe ivela emiqingweni kaColonel Lambertus Steyn.UNksz Vythilingam ujutshwe yiVodacom ukuba afakaze ngobufakazi bezinombolo zamaselula abathintekayo kanti uSteyn ujutshwe umbutho wamaphoyisa ukuba enze okufanayo.Phambilini enkantolo ngesikhathi laba ababili bethula ubufakazi, kuvele ukuthi buyashayisana. Ebufakazini bukaNksz Vythilingam, akukho lapho okuvela khona ukuthi uKelly waxhumana noNtuli. KobukaSteyn kuvela ukuthi baxhumana.Kusuka ngoMsombuluko, abuye ngawo isibili uSteyn, ulokhu emile kwelithi kweyakhe imiqingo kuyavela ukuthi baxhumana laba ababili.“Into ezosiza lana, fonelani uNksz Vythilingam ukuze eze enkantolo kusasa (esho ngoLwesine) ukuze bezoyichaza ngokuhlanganyela le nzukazikeyi,” kusho uMokgoatlheng, othe uzomfonela ngokwakhe uNksz Vythilingam.Ngaphambi kwalokho u-Advocate Charles Mnisi omele ummangalelwa wesithathu uMthobisi Mncube ubhuqe uSteyn ngokuba yiphoyisa elikhohlwayo, esholo ephuzwini lokuthi wakhohlwa izikhawu eziningi ukusho ukuthi ukhohliwe ukwengeza umthetho wamahora amabili.Ubuye wamsola ngokwakha ulwazi olungekho ngokuthi uKelly noNtuli bafonelana. USteyn ugcizelele ngelithi bafonelana.Ngesikhathi kuqala inkantolo uMokgoatlheng ukhiphe isexwayiso esishubile ethi yize noma kusuke kuliwa nokuthi kutholwe iqiniso ngesigameko kodwa akufanele kungabe kusahlonishwana noma kwehliswe isithunzi somuntu.Ubesho ngesigameko sangoLwesibili lapho uMnisi noSteyn beshukane khona kwakuncane indawo, uSteyn wagcina ecela indlela, ethi obesekwenzeka akukhona abekubuyiselwe enkantolo."
    },
    {
        "content": "KUTHUKUTHELE iJaji uRatha Makgoatlheng, elengamele ukuqulwa kwecala lokufa kukaSenzo Meyiwa ngesikhathi kuvela ukuthi omunye wabameli akafikanga ngenxa yokugula.UMeyiwa owayeyisilomo sikanozinti we-Orlando Pirates neBafana Bafana, wadutshulwa wabulawa ekubo kwentombi yakhe uKelly Khumalo eVosloorus, eGauteng ngo-2014.Icala lisesigabeni lapho uMbuso uqhubeka nokweneka ubufakazi onabo. NgoLwesihlanu bekufundwa ubufakazi bamabhange abamangalelwa.Kuthe kuqala icala ngoLwesihlanu kwavela ukuthi u-Advocate Thulani Mngomezulu akekho ubike ukugula. UMngomezulu ungummeli wommangalelwa wokuqala uMuzikawukhulelwa Sibiya.Umbiko kaMngomezulu wethulwe wu-Advovate Zandile Mshololo ethi wuyena ozombambela kodwa ngeke akwazi ukupheka ufakazi ngemibuzo kuzolindwa uMngomezulu. IJaji licikwe wukuthi uMngomezulu akabikanga kulona ngokugula kwakhe kodwa ubikele u-Advocate Mshololo.“Buka nje uyakwazi ukushayela uzakwabo ucingo kodwa akakwazi ukushayela ijaji. Ubhalele umabhalane wami kodwa akangibhaleli mina. Uma umuntu ebikela ijaji kufanele lithole ithuba lokumbuza imibuzo ukuthi akezi ngani kodwa yena ubhale incwadi,’’ kusho ijaji.Kuvele ukuthi abehhovisi likaMngomezulu babhalele umabhalane wejaji bebika lolu daba kodwa ijaji lathi akwenele lokho.Ijaji lithe yingakho lize lathetha, likhala ngokuthi abanye abameli abawahloniphi amajaji.“Manje usesitshela ukuthi uyoze apheke ufakazi ngemibuzo uma esebuyile ekubeni wazi kahle ukuthi imigomo ithi kufanele kuqale ummeli kamsolwa wokuqala,’’ kubhoka ijaji. Lithethe laze labuza ukuthi ithini imithetho yokusebenza.Ijaji lithe kwalona qobo lwalo liyabika kubaphathi balo uma libambezelekile lingeke lifike ngesikhathi futhi libika ngendlela efanele.Kwenzeka lokhu nje ijaji belisanda kutholana phezulu noMngomezulu kubangwa yona indaba yokugula. UMngomezulu wayecele ukuthi icala liguqe ekhala ngeso lakhe kodwa ijaji lanqaba lathi lizomnika umuthi weso.Ngaphambi kwalokho ijaji lake lakhononda ngabameli abamnyama libasola ngobuhlathi kodwa lagcina lixolisa ngoba inhlangano yabo yayivutha. Kulindeleke ukuthi icala liqhubeke ngoMsombuluko."
    },
    {
        "content": "UKUGUQUGUQUKA kobufakazi obethulwe ngomunye wofakazi ngesigameko  sokubulawa ngokungqongqiswa kwabathathu, eNkanini, eCato Manor kugcine kuphoqa iJaji kuleli cala ukuba lizifikele mathupha endaweni yesigameko.IJaji uMahandra Chetty kuvele ukuthi lihambile nethimba lalo beyobona lapho okwenzeka khona isigameko.Kuvela ukuthi ngoJanuwari 25, 2022 kwagasela abantu abayisithupha endlini lapho okwakuhlala khona abesilisa abathathu ababesolwa ngokuhlalisa lubhojozi umphakathi.Kuthiwa bakhishwa endlini bafakwa emotweni bangqongqiswa  bephila. Kulesi sigameko kwabulawa oMnuz Phumlani Tshekele, Numkile Mfenqe noRefilwe Mokoena.Babesolwa ngezigameko zokudlwengula nokudayisa izindlu zabantu ngodli.Ngemuva kwesigameko kwaboshwa oMnuz Bangomniseli Khondlo (41) odume ngelikaJomo, Vusimuzi Mazula (46), Thandekile Penelope Sithuntasa (37), Siphenathi Zoko (28), Mfanafuthi Muzi Masikane ( 37) noScelo Thusi (39).Selokhu kuqaliwe ukuqulwa kwecala kunofakazi ozichaza njengowayekhona ngosuku lwesigameko. Igama lakhe ligodliwe ngenxa yezizathu zokuphepha.Kodwa okuqaphelekile enkantolo ukuthi ukhuluma aphinde aziphikise. Kokunye athi wabona aphinde ashaye ungqimphothwe athi okunye akakubonanga.Yikho lokhu okugcine kuphoqa iJaji ukuba lizifikele mathupha endaweni yesigameko.\"Bekumqoka ukuba ngihambe ngifike endaweni yesigameko ngoba bekukuningi ukudideka uma ufakazi efakaza,\" lisho kanje.Phakathi kwezinye zezizathu okuvela ukuthi zigcine zidala ukuthi iJaji liye endaweni yesigameko ukuthi ufakazi uthi wakubona konke okwakwenzeka ngosuku lwesigameko ekubeni wayebuqamama.Kuvela ukuthi ngesikhathi sesigameko ufakazi wabaleka wangena ehlathini, waqhela ngebanga endlini lapho okwathathwa khona ababulawa.IJaji liye endaweni yesigameko lifuna ukuzibonela mathupha ukuthi kule ndawo ufakazi athi wayekuyona kwakungenzeka yini ukuthi abone konke okwakwenzeka.Belifuna nokubona ukuthi ikude kangakanani inkundla yezemidlalo ufakazi athi wadlula kuyona ngesikhathi ebaleka.Yize selibuya khona endaweni yesigameko kodwa ufakazi ubesaqhubeka nokulidida iJaji. Icala liyaqhubeka."
    },
    {
        "content": "IJAJI uRatha Makgoatlheng elihlalele icala lokubulawa kukaSenzo Meyiwa, lithimule lingabhemile ngobufakazi babamangalelwa, lathi buyadida futhi bulishiya nemibuzo. UMeyiwa owayeyisilomo se-Orlando Pirates neBafana Bafana, wadutshuwa wabulawa ekubo kwentombi yakhe uKelly Khumalo eVosloorus ngo-2014.Kuboshwe abalisa abahlanu okuthiwa yibona ababulala uMeyiwa bethengiwe. Abamangalelwa bayawaphika wonke amacala ababekwe wona, bathi amaphoyisa abaphoqa ukuvuma amacala. UMbuso umi ngezitatimende othi abasolwa bazibhala bazisayina bevuma amacala.Phambilini, bekuhlala kuvela ukushayisana phakathi kwabamangalelwa nabameli babo uma kwethulwa ubufakazi. Uma bebuzwa abamangalelwa bethi, abazi akubuzwe abameli bazoziphendulela. Abameli babamangalewa bafaka isicelo sokuthi zichithwe izitatimende ngoba amaphoyisa awenzanga kahle ngesikhathi zisayinwa. Ijaji nakuba lingakasikhiphi isinqumo ngalolu daba kodwa belilokhu liphawula, kuzwakala ukuthi liyakuthimula okuningi okushiwo abamangalelwa.Umshushisi u-Advocate George Baloyi ubetasa nezethulo zoMbuso ngesikhathi ijaji lilokhu liphawula. Ijaji lithe kunezinto eziningi ezishiya imibuzo uma licubungula ubufakazi babamangalewa.“Ummangalewa wesibili uthi wayevuvukele ezihlakaleni esikwe wozankosi. Uthi washawa wopha emlonyeni. Waya yini esibhedlela ngenxa yalokhu? Wawabikela yini amaphoyisa ngoba phela uthi isikibha sasinamabala egazi?” kubuza ijaji.Ijaji lithe okunye okuxakayo wukuthi kunobufakazi bokuthi omunye wabamangalelwa washawa amaphoyisa egaraji eliphithizela abantu kwangaba ndaba zalutho.“Igaraji liseduze komgwaqo futhi kunendawo edayisa okudliwayo ephithizelayo, kunezindawo zokuhlala nendawo yokwetha uphethroli negesi nabantu bayaphithiza. Amaphoyisa ayizilima, avele ashaya umuntu endaweni enjalo?” kubuza ijaji ebelibuye lizwakale ligquma samuntu oxakekile.Liphinde lathi kunendawana lapho ummangalelwa wesibili, uMnuz Bongani Ntanzi, ethi umphenyi uSergeant Vusimuzi Mogane, wayefika esiteshini angasebenzi kusona aphuce amaphoyisa umsebenzi alawule. Uthe konke lokhu akuvamile nje, kuyethusa uma kuthiwa kwenzeka ngoba kunendlela enemibandela enzima ngokusebenza esiteshini.Umshushisi uBaloyi ucele inkantolo ukuthi ikuchithe okushiwo abamangalelwa bese yamukela izitatimende zabo njengobufakazi okufanele bubhekwe. Kulindeleke ukuthi uBaloyi asonge namuhla ekuseni bese kuyaqhutshekwa."
    },
    {
        "content": "IJAJI lincome ubuchwepheshe besimanje ngesikhathi lehlulela ecaleni elithweswe unesi osolwa ngokuthenga izinkabi ukuba zithumbe futhi zibulale umyeni wakhe ongunjiniyela.Lithe ubufakazi obuqoqwe uMbuso busebenzisa i-tracker yezimoto, izingcingo nemiyalezo eqoshiwe ukubandakanya abamangalelwa ecaleni.Ijaji elibambile uSolwazi Bonke Dumisa belikade lehlulela ecaleni lokubulawa kukaMnuz Nkosi Langa owayengunjiniyela kwaTransnet.Wathunjwa kwakhe ePinetown ngoSepthemba 29, 2020 wabulawa ngalobo busuku, isidumbu sakhe satholwa ngoNovemba waloyo nyaka sesonakele ehlathini oZwathini, eNdwedwe.Kwaboshwa unkosikazi wakhe ongunesi ogqigqa icala, uNksz Mpumelelo Goncalves, wabekwa icala lokuthumba, ukubulala okuhleliwe, ukuphanga kusetshenziswa indlakadla namabili okuphazamisa ukusebenza komthetho.Waboshwa kanye nomfowabo uMnuz Nkosinathi Zungu abagqigqa naye inkantolo.UJames Mashudu Mthimkhulu walivuma icala wagwetshwa iminyaka engu-20 waphenduka ufakazi woMbuso.USol Dumisa uze wathi uzithola elalele leli cala ngenxa yobufakazi obuningi obuqoqwe uMbuso usebenzisa ubuchwepheshe besimanje.Uze wafunda ubufakazi obethulwa uchwepheshe wakwaStandard Bank mayelana nokuthunyelwa kwemali ngendlela esheshayo.“‘Lo fakazi waveza izinkokhelo lapho ummangalelwa wesibili okusolakala ukuthi wayethumelela uMthimkhulu imali ngemuva kokuba esebulele umufi,’’ kuchaza uDumisa.Ugcizelele ukuthi ubuchwepheshe bezingcingo eziqoshiwe, imiqhafazo, i-tracker nobasemabhange budlale indima enkulu ekuzameni ukuthola iqiniso ngokwenzeka.Unkosikazi kuthiwa uyena osolwa ngokuba wungqondongqondo ekubopheni itulo lokubulala, elokuthumba nanokuthi uma sekudayiswa iveni likamufi kumele bakhiphe i-tracker bayilahle.Kuthiwa wayesho ukuthi uma ingase itholakale le veni kungabe kusho ukuthi kuphelile ngabo.Ebufakazini uDumisa asebuthintile kukhona nobukaMnuz Siyabonga Mbedu.UMbedu wayengumuntu wesithathu ukuba adayiselwe iveni kamufi eyayingadayiseki kanti uzoshiya umazisi wakhe phakathi. Watholwa ngamaphoyisa eMgungundlovu kuleliveni, eyayishiywe dengwane.Kubikwa ukuthi amaphoyisa awuthatha umazisi acinga ngawo uMbedu owafonelwa wabizelwa esiteshini samaphoyisa sasePinetown lapho afike waboshwa khona.Kuvela ukuthi wabe esechaza konke ayekwazi nokuthi uLanga ubulewe walahlwa ehlathini oZwathini, eNdwedwe. Amaphoyisa kuthiwa abe esethungatha futhi abopha abathintekayo. UMashudu wathi nguye noZungu abaklinya ngentambo ye-ayina uLanga wafa. Ngaphambi kokuthi abulawe uLanga kuthiwa wacela ukuba bamkhulule kodwa kwakhona abathi awusale usuqedelwa umsebenzi owase uqaliwe.Kuyaqhubeka ukwahlulela namuhla."
    },
    {
        "content": "IJAJI uJacqueline Henriques lithi kumele liqale ukuqulwa manje icala lezinkabi ezimbili ezesatshwayo KwaZulu-Natal, ezibhekene noxhaxha lwamacala angu-15 okubulala okuthiwa azenza ezigamekweni ezahlukene phakathi kuka-2020 no-2022. Ijaji likhulume kanje ngoLwesine, ngesikhathi laba ababili okunguMnuz Wiseman Shangase (30) odume kakhulu ngelikaMadanone noMnuz Thalente Mkhize (36), bevele eNkantolo eNkulu yaseThekwini.Ijaji lisho kanjena nje, leli cala ligida ndawonye futhi sekunezikhawu eziningi lihlehliswa ngenxa yezizathu ezahlukene. Kuke kwaba khona isikhathi lapho laba ababili belaxazwa ngabameli.“Sekuhambe isikhathi eside kakhulu leli cala lingaqulwa. Kumele manje liqale ukuqulwa ukuze sigweme ukubambezeleka kwalo,’’ lisho kanje ijaji.Phakathi kwezigameko abasolwa ngokuba ngongqondongqondo kuzona kubalwa nesokubulala abahlanu esenzeka eMawoti, eNanda, ngo-2022.Kuleso sigameko kwabulawa uWandile Funaphi (17), Qaphelani Mkhovu (20), Mlondi Getane (22), Phillip Hansa (25) noLindo Siphambo (22).UFunaphi noMkhovu - ngesikhathi bebulawa - kuvela ukuthi babenza u-matric. Laba ababili baphinde basolwe ngokuthi yibona abasoconga usomabhizinisi wase-Overport, uMnuz Zeyn Moideen owadutshulwa emgwaqweni uBrickfield ngo-2022.Ngosuku olufanayo basolwa ngokuthi baphinde babulala umakhelwane walo somabhizinisi, uShaheed Moodel. Kuvela nokuthi ngalo lolu suku, baphinde bazama ukubulala owesilisa wakwaSibisi waseNtuzuma kodwa yaphunza imizamo yabo.Kuvela nokuthi ngo-2021, abasolwa bathumba uMnuz Phakamani Cwele bemsusa eNanda baze bayombulalela oLwandle Drive, KwaDabeka.Basolwa nangokuthi yibona ababulala uMnuz Nhlanhla Goge eNanda, ngo-August 7, 2021. Kuthiwa yibona futhi ababa ngongqondongqondo ekubulaweni kukaMnuz Njabulo Bongani Shongwe benoMnuz Zolani Goodman Mbuthuma okwenzeka eNanda, ngoSepthemba 2, 2021.Kuthiwa bazama nokubamba inkunzi kuhlonyiwe endaweni yokucima ukoma yaseThekwini, ngo-2022, kodwa behluleka.Kuleso sigameko kuthiwa baphumelela ukuphuca abesilisa ababili izibhamu zohlobo lweNorinco Piston neDashprod Rifle, beba nezinhlamvu ezingu-66.Ngesikhathi bekhalelwa ngamasongo kaSigonyela kuthiwa ngaphakathi emotweni yabo kwakunezinhlamvu ezingu-90, futhi bezama nokubaleka kodwa baboshwa sebedlula eMariannhill Toll Plaza.Ngaphakathi enkantolo bekukhona imindeni yabagilwa nabebezokweseka abasolwa. Icala lizobuyela enkantolo ngoNovemba 14."
    },
    {
        "content": "IPHINI leNhloko yamaJaji kuleli, iJaji Mandisa Maya, eliphakanyiselwe kwesenhloko yamajaji, lithi lisungule umgomo wokuvikela ozakwabo ezenzweni zocansi.IJaji Maya lidalule lokhu izolo, ngesikhathi kunenhlolokhono lapho beliphekwa ngemibuzo yiJudicial Service Commission (JSC), ebiholwa yiNhloko yamaJaji kuleli, iJaji Raymond Zondo.IJaji uMaya liphakanyiswe nguMengameli uCyril Ramaphosa, wathi yilona alibona lifanelwe wukuvala isikhala sikaZondo, oseyodla endala. Kuvele ukuthi iJaji uMaya liqhamuke nombono wokuthi kube nomgomo wokubhekana nenkinga yezenzo zokunukubezwa kozakwabo emsebenzini.“Lowo msebenzi uyaqhubeka futhi ususemaphethelweni, sawubhala umbiko wokuqala waya kubaphathi bawubuyisa bathi asilungise okuthile. Sisanda kulungisa nje sawuhambisa umbiko siyethemba uzophumelela kulokhu,’’ kusho iJaji uMaya.UZondo uvumele phezulu wathi ikomiti impela uyalazi liholwa yiJaji uMaya futhi kwaba wumbono walo. IJaji uMaya lithe kufanele kubhekisiswe indaba yezimo zokusebenza namaholo ozakwabo.“Izimo zokusebenza kufanele zibe zinhle ukuze sihehe abantu abasezingeni eliphezulu. Ngiyazi nje ukuthi izimantshi zike zasabisa ngokuya esitelekeni nongqongqoshe uyakwazi lokho,’’ kuchaza iJaji uMaya.Ungene odabeni lokunakekelwa kwezempilo nokuqinisekisa ukuthi baphile kahle ngoba babhekene nomsebenzi obucayi nobalulekile.Uthe uzimisele ngokusukumela udaba lwezokuphepha ezinkantolo wathi kunezigameko zokuhlaselwa kozakwabo lapho okusuke kufanele baphephe khona. Uthe uMengameli wamaJaji eGauteng, iJaji Dunstan Mlambo, uke waba ngumgilwa wobugebengu enkantolo.IJaji uMaya lithinte nodaba lokuvikelwa kwesithunzi sezobulungiswa lathi uhlaka lwezokuxhumana kufanele likhuphule amasokisi lufundise abantu ngokusebenza kwamajaji.Uthe umphakathi uke ukhale ngezinto ezilula nje okufanele ngabe uyafundiswa ngazo njengokuboshwa komuntu adedelwe ngebheyili. Uthe ukungabi nolwazi kwabantu kwenza baphelelwa ukwethemba umkhakha wezobulungiswa.Ijaji lithe enye inkinga enkulu wukuthi kunabantu abanegama emphakathini abahlalele ukugxeka ezobulungiswa esidlangaleni nje, bebe bengazifundanga izinqumo zamajaji."
    },
    {
        "content": "INhloko yamaJaji kuleli iJaji uRaymond Zondo, ichibiyele imithetho yokuhlala kwePhalamende okubhekwe ngabomvu namuhla ngoLwesihlanu lapho okuzokhethwa khona uMengameli.Umthetho omusha uthi uma ilungu lifisa ukubuza ngendlela okuqhutshwa ngayo umhlangano kufanele liphakamise umbuzo lisekelwa elinye elivela kwenye inhlangano.Ngaphezu kwalokho indlela elidingidwa ngayo iphuzu izobe ilawulwa ukugwema ukuphazamiseka komhlangano.Ekuqaleni ilungu belinelungelo lokuphakamisa isandla libuze ngaphandle kokudinga ukwesekelwa.Usihlalo womhlangano unikwe ilungelo lokuthi uma ilungu lingayihloniphi imithetho likhishwe phandle khonamanjalo.Ekuqaleni ilungu belinxuswa ukuthi lihoxise amazwi ahlabayo ngaphambi lokuthi likhishwe kodwa manje kuthiwa lingakhishwa khonamanjalo."
    },
    {
        "content": "IFUNA kube khona okwenziwayo ngamaphoyisa angamazambane abolile asebenzisana nemigilulukudu, i-Democratic Allience (DA).Lokhu ikusho izolo ngesikhathi ihambele esiteshini samaphoyisa saseVerulam, okuke kwaba nemibiko yokuthi amaphoyisa akhona ayehluleka ukwenza umsebenzi.Kusabalale imibiko ebisola amaphoyisa akulesi siteshi ngokuba mdibimunye nemigulukudu.UMnuz Chris Pappas oyiMeya yaseMgeni, okhethelwe kwesobundunankulu kwi-DA, uthe bakhathazekile kakhulu ngemibiko engemihle ngalesi siteshi.Uthe kumele asuswe amaphoyisa angamazambane abolile asebenzisana nemigulukudu.\"Kusiphathe kabi ukuzwa ngezindaba zokuthi kukhona amaphoyisa akulesi siteshi asebenzisana nezigebengu,\" usho kanje.Ulimise ngesihloko elokuthi eVerulam, Mashu neNanda, babhekene nengwadla yokwanda kobugebengu.Eqhuba uphosele inselelo uNgqongqoshe wezamaPhoyisa, uMnuz Bheki Cele, ukuba kube khona akwenzayo ngalesi simo.Uthe akukho okuzolunga uma amaphoyisa sekuyiwona ezwa ngezinswelaboya.UMnuz Ian Cameron oyisishoshovu esilwa nobugebengu, uthe kubi ukuthi mihla namalanga kukhulunywa ngenkinga yobugebengu KwaZulu-Natal.Usole uhulumeni ophethe ngokungabi nazo izimpendulo ngenkinga yobugebengu obugubazele iKwaZulu-Natal nezinye izifundazwe.Uthembise ukuthi bona bazimisele ngokuthi benze konke okusemandleni abo ngenhloso yokuqinisekisa ukuthi kuyaphela ukucanasa kwezigebengu eVerulam.Uphawule nangodaba lowesilisa okuthiwa uyacanasa eVerulam ngoba uzwana namaphoyisa.\"Kumeke kube khona okwenziwayo mayelana nalo wesilisa okuthiwa wenza umathanda ngoba nakhu asebenzisana namaphoyisa,\" echaza.Umphakathi wakule ndawo ukhale ngokungalutholi usizo emaphoyiseni njalo uma kunezigameko zobugebengu."
    },
    {
        "content": "KUHLWE emini owesilisa egwetshwa odilikajele ababili yinkantolo eNkulu yasePitoli ngamacala okubulala.USibusiso Mtshali (29) waseVosloorus owaziwa ngokuba yinkabi ugwetshwe odilikajele ababili ngamacala amabili okubulala okuhleliwe.Ugixabezwe ngeminyaka engu-15 ngamacala amathathu okuzama ukubulala, eyisithupha yokutholakala nesibhamu neminye emithathu yokutholakala nezinhlamvu.Kuthiwa ngomhlaka19 Meyi 2019, uMnuz Convency Lawrence Twala owayengusomatekisi wayesemzini wakhe eZithobeni, eBronkhorstspruit, nabangani bakhe abane ngesikhathi kugasela uMtshali ehamba nabanye abantu ababili, bavulela ngenhlamvu.UTwala wafa ujuqu kwathi umngani wakhe uKagiso Zachariah Rampou wafela esibhedlela. Abangani babo ababili balimala kodwa basinda.Uphenyo lwamaphoyisa lwawaholela enkantolo yeMantshi eVanderbijlpark ngomhlaka 24 Mashi 2022 evele ngelinye icala lokubulala.Ngokombiko wophiko lwezokushushisa, uMtshali wagqunywa esitokisini kusukela ebanjwa enkantolo yemantshi ngemuva kokunqatshelwa ibheyili. Waqale wawaphika amacala ayebekwe wona, kodwa ngemuva kokulahlwa ngawo, wanxusa inkantolo ukuthi ibe nozwelo kuyena ngesigwebo ezosikhipha icabangele iminyaka yakhe.Umshushisi obephethe icala u-Advocate Sipho Lalane ukhale ngokuthi uMtshali akazange abonise ukuzisola ngezenzo zakhe.Wayenesikhathi esiningi sokushintsha umqondo esuka eGoli eyokwenza amacala eBronkhortspruit.Wahamba waze wafika emzini kamufi embulalela ekhaya lakhe."
    },
    {
        "content": "Belike lanukeka emikhubeni yokwebiwa kwemfuyo endaweni ikhansela le-IFP kuMasipala iNdumeni ngaphambi kokuthi lizithele kunoxhaka wamaphoyisa alibophe nezinkomo okusolwa ukuthi bezintshontshiwe. UMnuz Dumisani Xaba (52) waKwaSithole eDundee, uzobuyela ngesonto elizayo eNkantolo yeMantshi yaseDannhauser, naboshwe nabo ababanjwe ngamaphoyisa belayishe emotweni izinkomo zokwebiwa okukholakala ukuthi bezintshontshwe epulazini lomlimi ngeSonto.UXaba, oyikhansela le-IFP elihlala kulo mkhandlu ongaphansi koweSifunda Umzinyathi,  noMnuz Kwazi Zungu bebevele enkantolo kanti bathweswe icala lokweba imfuyo. Imoto kaXaba, ebihudula inqola ebinezinkomo ezine, kuthiwa imiswe amaphoyisa emgwaqeni u-R33 phakathi kweDundee neKranskop ngeSonto ebusuku. Kuthe uma befakwa izinkwesheni ngokuthi baphumaphi futhi balibangisaphi bakhombisa ukunkwankwaza, zabe seziyabakhalela.Inkantolo ilihlehlisele uLwebili leli cala, lapho kulindeleke ukuthi bafake isicelo sebheyili. Kuthiwa ngesikhathi beboshwa, amaphoyisa acele ukunikezwa incwadi egunyaza ukulayishwa kwemfuyo kodwa bakhipha ebinemininingwane engacacile, okwenze amaphoyisa asola ukuthi kukhona okushaya amanzi.UXaba, okuvele ukuthi ubuye abe wuMfundisi ebandleni laseChibini, kuthiwa uphinde abe nguSihlalo we-IFP eNdumeni.USihlalo wenguyazana ye-IFP kulo masipala, uMnuz Xolani Msezane, ukuqinisekisile ukuthi bazwile ngokuboshwa kukaXaba.“Siyakholelwa ekutheni umuntu umsulwa kuze kube inkantolo imthola enecala. Emva kokusabalala kwesithombe esinemoto edonsa inqola enezinkomo okuthiwa abanikazi baboshwe ngamaphoyisa, siyifanisile nekakhansela wethu, kwaphoqa ukuthi ngithinte uSomlomo sanikela esiteshini samaphoyisa eDundee, nebala sifike kunguye uXaba oboshiwe. “Udaba siludlulisele ebuholini obungenhla okuyibona obuzonquma. I-IFP imile emgomweni wawo yokungahambisani nanoma yiluphi uhlobo lobugebengu, ngakho sidedela umthetho ukuthi uphenye,” kusho uMsezane.Umthombo weSolezwe,  okhona kule ndawo ongathandanga ukudalulwa, uveze ukuthi bezikhona izigameko zokuntshontshelana imfuyo endaweni, kanti leli khansela belinukeka kodwa liziphungele ngokuthi liyazondwa nokuthi yizimpi nje zomndeni.“Esigamekweni nje sakamuva esenzeke ngoMeyi, kudutshulwe indodana yalo ikhansela okukholakala ukuthi kwakubangwa izinkomo zokwebiwa. Kwaphela izinsuku ezimbili, kwadutshulwa okukholakala ukuthi uyena owadayisa indodana yekhansela okusolwa ukuthi yisenzo sokuziphindiselela,” kusho umthombo.Kubuzwa uMsezane ngalolu daba, ukuqinisekisile ukuthi sikhona isigameko esinjalo esenzeka endaweni. Uveze ukuthi amahlebezi abehlanganisa ukufa kwendodana yekhansela nawokuziphindiselela, abe nomthelela ongemuhle ngisho nangesikhathi sekuvotwa njengoba bekukhona abebelibeka ngembaba bethi ngeke bayivotele i-IFP. Bethi ngeke bayivotele ngoba kubulawa abantu akholwa ukuthi kungenye yezimbangela zokuthi yehlelwe kakhulu ukwesekwa okhethweni kulesiya sigceme. Uthe uboshwa nje uXaba bekuwusuku abebize ngalo inguyazana ye-IFP ukuzobhunga ngemiphumela etholwe iqembu kule ndawo nendlela eya phambili, nakho-ke sekungasenzeki. Okhulumela amaphoyisa esifundeni Umzinyathi, uConstable Siyabonga Nkwanyana, uthe abasolwa babhekene namacala okuntshontshwa kwemfuyo."
    },
    {
        "content": "INGXABANO yabesilisa bandawonye baseMaphephetheni, eNanda, iphethe kabuhlungu, ikhipha isidumbu kwathi omunye wangeniswa egunjini labagula kakhulu elimele kanzima.UMnuz Muntu Gwala kuthiwa ushonele emtholampilo emva kokuthi exabane nomfowabo igama lakhe eligodliwe njengoba kuvele ukuthi ubangwa nezibi esibhedlela emva kokulimala kanzima, okuvela ukuthi bagencene. Yize imbangela yokuxabana kwalaba bandawonye ingacaci, kodwa ngokulandisa komthombo weSolezwe  ongathandanga ukudalulwa, bobabili laba bebephuzile ngesikhathi bexabana njengoba bebephuma emcimbini obukomunye umuzi wesihlobo okhona endaweni, ngempelasonto.“Kuphoqe ukuthi umphakathi ungenelele uzame ukulamula ngesikhathi omunye edonsa ucelemba egenca umfowabo ekhanda nasemlenzeni, kanti nobegenca naye ubesevele elimele kanzima. Lo obephucwa ucelemba ubesho ukuqeda namalungu omphakathi kodwa agcine ekwazile ukumphuca,” kuchaza umthombo.Uthe omunye kubona ushonele emtholampilo kwathi umfowabo wangeniswa egunjini labalimele kakhulu kwesinye sezibhedlela eThekwini, lapho elashwa khona.Ngesikhathi Isolezwe lithinta ilungu lomndeni uNksz Ncinci Gwala, unqabile ukuphawula ngalolu daba waveza ukuthi usematasa njengoba ethe usedolobheni, wacela ukuthi abuye athintwe, wavala ucingo.Ikhansela lendawo, uMnuz Makhosini Luthuli, likuqinisekisile ukuthi lolu daba lwenzekile futhi kukhona abambikele ngalo.“Ngenxa yokuba matasa, angikwazanga ukuyovakashela umndeni ngokuzwa ukuthi kwenzekeni. Nginqume ukuthi ngiye kusasa (esho namhlanje) ukuze sithole kahle udaba. Esisakuzwile nje ukuthi umufi uzofihlwa ngeSonto, nokuthi bebephuma emcimbini obukhona endaweni ngesikhathi kuqubuka ingxabano,” usho kanjeOkhulumela amaphoyisa KwaZulu-Natal uConstable Thenjiswa Ngcobo, uthe amaphoyisa aseNanda aphenya icala lokubulala.  Ngokwesitatimende samaphoyisa umufi washaywa abantu abangaziwa."
    },
    {
        "content": "USihlalo weKhomishini yezoKhetho uMnuz Mosotho Moepya, useqinisekise abantu bakuleli ukuthi bazobhekisisa konke okuyizikhalazo ngaphambi kokudedela imiphumela yokhetho.Uthe ngeke bajahe ukudedela le miphumela ngoba bafuna abantu baqhubeke nokubethemba.“Sizoqhubeka nokuqinisekisa ukuthi sibheka yonke into ngokucophelela. Zonke izikhalazo ezingenile sizozibhekisisa ngokuvuleleka,” kusho uMoepya esithangamini sabezindaba.Usho lokhu nje cishe wonke amaqembu ezepolitiki akhala ngokwenzelwa phansi yikhomishini.La maqembu akhala nangezinye izinto ezithinta nokuthi kukhona ukushintshwa kwemiphumela okwenzekile.Amanye afuna kuphinde kuqalwe phansi ukubalwa kwamavoti ukuze aqinisekise ukuthi angu-ngqo.Lokhu kwenzeka nje alikho iqembu eliwine ukhetho ngamalegiso kuzwelonke.I-ANC kuzodingeka ukuthi isebenzisane namanye amaqembu ukuze ibumbe uhulumeni.“Uhlelo lokubala imiphumela  emhlabeni jikelele luhlale lidinga ukwenziwa ngobunono. Lwenziwe ngendlela yokuthi luhambisane nezinguquko ezibekhona ngesikhathi kuchitshiyelwa umthetho kuleli.” Uthe lolu hlelo lwahlolwa yiKhomishini ngaphambi kokulusebenzisa.Usho lokhu nje ngoLwesihlanu kube nobuhixihixi kwacisha izibani ebhodini le miphumela.Kukhona abebesola ukuthi ikhomishini izama ukukokotela imiphumela.Izikhulu zekhomishini zithe alukho ulwazi olulahlekile ngenxa yalobu buhixihixi. "
    },
    {
        "content": "UMLAWULI wesikhashana wesikhwama esixhasa izitshudeni ngemali yokufunda neyokuhlala ezikhungweni zemfundo ephakeme, iNational Student Financial Aid Scheme (NSFAS), usehlabe ikhwelo komastende abaqashise izitshudeni ukuthi bangazixoshi lezo ezisakweleta imali ngoba bayalusebenza udaba lwazo. UMnuz Freeman Nomvalo, usebathembise ukuthi izikhalazo zabo bahlela ukuzixazulula ungakashayi uJuni 18, 2024. Uthe selokhu eqale umsebenzi kulesi sikhwama abanye babantu ahlangana nabo ababalulekile kubona omastende ngoba bahlalisa izitshudeni zabo. “Ezinye zezikhalazo zabo yindaba yokuthi abakhokhelwa. Sibafakelile omastende imali yabo ngenyanga edlule kanti sizophinde sibakhokhele enye ingxenye yemali maphakathi noJuni. Yingakho ngibanxusa ukuthi labo abangakhokhelwe ukuthi bangazixoshi izitshudeni ezikweletayo. Siyaqinisekisa ukuthi bonke omastende siyabakhokhela ngoba asifuni kube nalabo abangayitholi imali yabo.” Uthe isasebenza ne-email abangathumela kuyona baveze izikhao zabo.“Bangathumela ku: [email protected]. Sicela kuthumele labo abakhalaza ngokungakhokhelwa.” Uphinde wanxusa nezitshudeni ezifunda emakolishi amakhono amaTVET ezingenawo ama-akhawunti asemabhange ukuthi ziwavule ukuze kungabambezeleki ukukhokhelwa kwemihlomulo yazo.Uthe imininingwane yasebhange kumele kube eyesitshudeni ukuze kufane yonke into uma sekuqhathaniswa ulwazi lwasemabhange. Uphinde waxwayisa umphakathi kanjalo nalabo abagxeka umsebenzi osuwenziwe ukulungisa izinto kulesi sikhwama okwenzeka ezinkundleni zokuxhumana, ukuthi bapheze ukwenza lokhu.Uveze ukuthi abanezikhalazo bangakwazi ukuxhumana naye ngqo.“Sivuleleke kunoma ngubani ukuthi axhumane nathi uma enezikhalazo. Inhloso yethu sonke ukulungisa izinto ukuze izitshudeni zithole izimfanelo zazo.” "
    },
    {
        "content": "KUHLATSHWE ikhwelo emaqenjini angenele ukhetho lukazwelonke ukuthi ahloniphe isibopho asenzile sokuthi ukhetho luzoba nokuthula futhi luzobe lukhululekile.Lokhu kuvele esitatimendeni somhlangano oyisipesheli weKhabhinethi, njengoba ngenyanga ezayo kunokhetho lukazwelonke nolwezifundazwe ngoMeyi 29. Okhulumela uhulumeni uNksz Nomonde Mnukwa, uthe konke sekumi ngomumo ngalolu khetho njengoba neKhomishini yezoKhetho ibisayinisa abaholi bamaqembu izibopho zokuthi ukhetho luzoba nokuthula nokukhululekile.Uthe lesi sibopho kumele sihlonishwe njengoba sibeka imigomo okumele ilandelwe.“IKhabhinethi inxusa abantu ukuthi baphume bayovota, nokuthi kuzoba nokuthula ngesikhathi sokhetho. Njengoba izwe ligubha iminyaka engu-30 lakhululeka, kubalulekile ukuthi abantu baphume bayovota bakhumbule ukhetho lokuqala lwango-1994.” Khonamanjalo, i-IEC ithe isiwuqalile umsebenzi wokugaya amaphepha okuvota njengoba bengu-27.7 million abantu ababhalisele ukuvota.Lesi yisibalo esikhulu sabantu abake babhalisa kuleli selokhu kwaqala ngo-1999, ukusebenzisa umqulu wokuvota. Ikhomishini idalule embikweni wasePhalamende ukuthi inike amaqembu amelwe kule ndlu uR342 million onyakeni wezimali u-2022/2023.Iveze ukuthi amaqembu amane awazange anikwe ingxenye yemali yawo ngoba awazange ahambisane nemigomo edingwa ngumthetho olawula ukuxhaswa kwamaqembu, iPolitical Party Funding Act. La maqembu yi-African Independent Congress, Cope, NFP nePan Africanist Congress of Azania.Umgomo wePolitical Party Funding Act, udinga ukuthi amaqembu adalule abawaxhasa ngemali uma sebenikele ngemali esuka kuR100 000 kuya phezulu. Le mali kumele ayidalule ezinsukwini ezingu-30, enikelelwe. I-IEC ibe isishicilela uhlu lwamaqembu anikelelwe kanjalo nabaxhasi.Ikhomishini iveze ukuthi angu-537 amaqembu abhalisiwe kuleli. Angu-322 kuwo abhalise kuzwelonke kuthi angu-214, abhalise ezifundazweni.Angu-167 kwangu-537 amelwe ePhalamende naseziShayamthetho. Kuphinde kwavela ukuthi i-ANC iyona ethole imali eningi evela kwikhomishini njengoba ithole uR148 milllion. I-DA yona ithole uR62.7 million, kulandele i-EFF ngoR40.9 million, namanye amaqembu.Kuzokhumbuleka ukuthi bangu-14 889 abazobanga izihlalo okhethweni ekubeni izihlalo zingu-887, ezihlanganisa ezingu-400 ePhalamende, kuthi ezinye ezaseziShayamthetho zezifundazwe.Ikhomishini ivule iwindi lalabo abazobe besebenza noma bengekho lapho bevotela khona ngosuku lokhetho ukuthi bafake izicelo zokuvota ngokuyisipesheli.Leli windi livalwa ngoMeyi 3. Kulolu khetho ngeke uvunyelwe ukuvota lapho ungahlali khona.Ukuvota ngokuyisipesheli kuqala ngoMeyi 27 noMeyi 28. "
    },
    {
        "content": "INHLOKO yoMnyango weMfundo eyiSisekelo KwaZulu-Natal, uMnuz Nkosinathi Ngcobo, isinxuse umphakathi ukuba ubambe iqhaza ulwe nenkinga yodlame ezikoleni nasemphakathini.Lokho kuza emva kwesigameko sangoMsombuluko ekuseni, lapho kudutshulwe kwafa uNksz Duduzile Khumalo, obefundisa uGrade R ePhikiswayo Primary, eNtuzuma, eThekwini.Isigameko senzeke emagcekeni esikoleni, lapho kugasele khona abalisa ababili abangaziwa, bazenza abazali bezingane ezifunda kulesi sikole, bavulela ngenhlamvu kuNksz Khumalo (46),  kubuka izingane zesikole, waphelela khona lapho.UNgcobo uvakashele isikole izolo, lapho efike wadlulisa khona amazwi enduduzo kothisha, wase ephonsa inselelo yokuthi umphakathi kube khona okwenzayo ukulwa nodlame emphakathini, oselukapakela nasezikoleni.“SiwuMnyango wezeMfundo sinazo izinhlelo zokuqinisekisa ukuphepha kwezikole, okuwukuqinisekisa ukuthi izikole zibiyeliwe, futhi sihlale sisebenzisana namaphoyisa ukulwa nobugebengu.“Nokho asikwazi ukwenza konke ngokwethu, sidinga umphakathi usilekelele ngoba izikole zethu zisemphakathini, ngakho sicela wonke umuntu abambe iqhaza ukubhekana nezinkinga ezinje esibhekene nazo,”’ kusho yena.Eqhuba, uthe bayazi ukuthi kunabazibuza ukuthi kungani onogada abagada ezikoleni bengabaningi, futhi bengahlomi ngezikhali zokuzivikela ebunzimeni obufuze lesi sigameko.“Inkinga edala lokho wukuthi asinawo umklamo wemali eyanele ukuqasha abantu abaningi, nokuthi asikwazi ukuvumela ukuthi onogada bezikole bahlome ngezikhali eziyingozi ngoba lokho kungabeka impilo yabafundi engcupheni, futhi kungaholela nasekutheni bangakhululeki emagcekeni ezikole,” usho kanje.Isolezwe lifika kulesi sikole, bekuyisikhathi sekhefu. Izingane bezizidlalela nje ebaleni phandle, ungaphika ukuthi kunesigameko esinjena esisanda kwenzeka emagcekeni esikole.Nokho sekuqale isithangami, ebesithanyelwe nawothisha bakulesi sikole, bebonakala ebusweni bengashongo lutho ukuthi baphatheke kabi ngokubehlele.Kuphethwe isithangami, kwaqhubeka nohlelo obese luvele luqalile, nobeluzothatha usuku lonke, nokweluleka abafundi nothisha, ukubasiza ukubhekana nokuvelile nabakubonile. Uthishanhloko wakulesi sikole, uMnuz Mthokozisi Mchunu, ubonge ozakwabo ngokuqina nokubhekana nalesi simo esinzima, wanxusa ukuthi baqhubeke nokuzikhandla basize izingane abazifundisayo zibe nekusasa eliqhakazile."
    },
    {
        "content": "UMENGAMELI Cyril Ramaphosa usenxuse abantu ukuthi bangavinjwa uma befuna ukuyosebenzisa ilungelo labo lokuvota noma kunezikhalazo emphakathini.URamaphosa okhulume kanje emuva kokuvota esikoleni iHitekani Primary, eChiawelo, eSoweto, uthe uthemba ukuthi abezomthetho bazoqinisekisa ukuthi abantu bayakwazi ukuvota. \"Ngithemba ukuthi abantu bazokwazi ukuvota noma kukhona abangeneme. Ngethemba ukuthi konke kuzohamba kahle ezweni lonke njengoba kuqhubeka ukuvota kuze kuvalwe izikhungo,“ kusho uRamaphosa  obehamba nowakwakhe uDkt Tshepo Motsepe.Uveze ukuthi unethemba lokuthi abantu bazophinde bayinike elinye ithuba i-ANC.Usho lokhu nje kwezinye izindawo okubalwa nase-Eastern Cape kunemibhikisho eqhubekayo abantu abangeneme ngokugqoza kwezidingo.Abanye babaholi bamaqembu ahlukene ezepolitiki bahlabe ikhwelo elifanayo lokuthi abantu abaphume bayovota. UMnuz Masego Sheburi, iphini lesikhulu esiphezulu seKhomishini yezoKhetho, utshele isiteshi sethelevishini ukuthi iningi labavoti liphuma ekuseni ukuyovota.Uthe ngokwemibiko abayitholile zimbalwa izehlakalo zokuphazamiseka kokuvota abebesabikelwa ngazo.Uhlabe ikhwelo kubantu ukuthi baphume bayovota njengoba izikhungo zivalwa ngo-9 ebusuku.Okunye okubaluliwe ngukuthi uma wenze iphutha ngesikhathi uvota, uyakwazi ukucela elinye iphepha lokuvota uphinde uvote.Kuchithwe njengamampunge ukuthi abesifazane abapende izinzipho abavunyelwe ukuvota njengoba kuxikizwa isithupha sabo ngo-inki.Laba okuzoshaya u-9 ebusuku besami kolayini ezikhungweni zokuvota bazovunyelwa ukuthi bavote baze baphele bonke kulayini."
    },
    {
        "content": "IYAQONGA ingcindezi ebhekene noMengameli Cyril Ramaphosa yokuthi ajube uphiko oluphenya amacala athinta inkohlakalo, iSpecial Investigating Unit (SIU), ukuthi iphenye inkohlakalo kwi-National Skills Fund.Lesi sikhwama esingaphansi koMnyango weMfundo ePhakeme, sakhelwe ukuphucula amakhono nokuxhasa izinhlelo ezehlukene.I-DA, Fedusa nophiko lwentsha lwe-EFF bakhala ngenkohlakalo edla lubi kulesi sikhwama.Muva nje kuvele umbiko wokuthi kunemali ebalelwa ku-R123 million, eyakhwatshaniswa esikhwameni.UNkk Desiree van der Walt, iphini lomkhulumeli we-DA kwezemfundo ephakeme, unxuse uRamaphosa ukuthi ajube i-SIU ukuthi iphenye ngenkohlakalo kulesi sikhwama.Uthe le mali engu-R123 million eyadliwa, kusolwa ukuthi yathenga izimoto zikanokusho nepulazi.Uveze ukuthi le mali yayihlelelwe izinhlelo zokufuya onogwaja, kuqeqeshwe imiphakathi ngalokhu kufuya baphinde bayiswe kwamanye amazwe.“Sifuna i-SIU iphenye. Abathola lolu xhaso kuthiwa basebenzisa kuphela u-R1.6 million ohlelweni lokufuya. Sethemba ukuthi ungqongqoshe omusha emnyangweni uzobeka phambili izitshudeni ezidonsa kanzima, akhuculule inkohlakalo.” IFedusa igxeke inkohlakalo kulesi sikhwama yathi le mali bekufanele yenze izinhlelo zokuqeda indlala.Inxuse abezomthetho ukuthi babophe abakhwabanise imali yomphakathi.“Siyayigxeka eyokuthi imali ebihlele ukuphucula umphakathi igcine isiyenza okunye. Akubuyiswe le mali elahlekile ukuze ifakwe kwezinye izinhlelo.” I-EFFSC ithe ukwebiwa kwale mali kuphuca intsha ithuba lokuthola amakhono.Ithe kufanele kuboshwe abathintekayo, kuliwe nenkohlakalo ebuyisela izwe emuva.“Ngeke siphumule kuze kubanjwe abenzi bobubi. Kumele benziwe isibonelo labo okuyotholakala ukuthi babe neqhaza kule nkohlakalo.” OwayenguNgqongqoshe womnyango, uDkt Blade Nzimande, wakuveza ePhalamende ukuthi kunophenyo ababelwenza mayelana nokungacaci ukuthi washonaphi u-R5 billion kulesi sikhwama.Wajuba ithimba elaliphenya ngalokhu kunyamalala kwale mali eminyakeni emibili yezimali.Okhulumela uNzimande, uMnuz Veli Mbhele, ucashunwe kwiNewzroom Afrika, ethi ezinye zezinto seziphenywa abezomthetho ngakho akakwazi ukukhuluma ngazo.Uthe uNzimande usaya komunye umnyango wathi unethemba ukuthi uMnyango weMfundo ephakeme uzophawula maduzane ngalolu daba."
    },
    {
        "content": "IQEMBU lezepolitiki i-IFP, KwaZulu-Natal selinxuse uhulumeni ukuthi amemezele  uThongathi, eThekwini, olukhahlanyezwe yisishingishane njengendawo yenhlekelele.Isishingishane esinamandla esihlasele esifundazweni ngesonto eledlule, sishaye kwazwela oThongathi kwacekeleka phansi imizi elinganiselwa ku-2 000, kwathi abantu ababalelwa ku-8 000 basala dengwane.UMnuz Les Govender,  oyilungu le- IFP esiShayamthetho, usenxuse uMphathiswa eMnyangweni wezokuBusa ngokuBambisana KwaZulu-Natal uNkk Bongiwe Sithole-Moloi noNdunankulu kulesi sifundazwe uNkk Nomusa Dube-Ncube ukuthi bamemezele indawo yasoThongathi njengeyehlelwe yinhlekelele. Bangu-12 abantu okuthiwa badlule emhlabeni.“Emva kokuhambela ezinye izindawo ezikhona oThongathi okuyiSandfields, Faibreeze, Magwaveni, Newtown, Sea Tides,  Greylands nakwezinye, kubonakele ukuthi zikhahlamezekile, ngakho sikholelwa  ukuthi uhulumeni kumele anikeze okokufihla amakhanda ngokushesha emphakathini osale ungenamakhaya. Le nhlekelele eyenzeke oThongathi iveze ubuthaka ngasekulungiseleleni ukubhekena nezimo ezifuze lezi nokuhlela nje ngokubekwa kwezakhiwo,” usho kanje.Uthe kufanele kube namaqhinga okungenelela ezimeni ezinjengalezi, kungaba athinta imvelo noma noma ingqalasizinda ukuqinisekisa ukuphendula ngokushesha uma kwehla umshophi nokugwema ukubambezeleka.  Le nhlekelele idale ukuphazamiseka kokuhanjiswa kwamanzi nokuphakelwa kukagesi  kodwa iMeya kuMasipala weTheku, uMnuz Molisi Kaunda ebihambele khona ngoLwesihlanu, iqinisekise ukuthi abasebenzi baphansi phezulu ukubuyisela isimo kwesejwayelekile.Okhulumela uphiko lwezibonelelo zikahulumeni, i-South African Social Security Agency KwaZulu-Natal, uNksz Sandy Godlwana, uthe u-R4 968 700 yimali esetshenziswe wuphiko ukwelekelela abehlelwe yinhlekelele oThongathi.“Abasebenzi  bamatasa ukuqinisekisa ukuhlinzeka ngokudla okuphekiwe nsuku zonke, kubagilwa abangu-2001, ukuhlinzeka ngezingubo zokulala, izimpahla zezingane, omatrasi nokunye okubalulekile, ” kusho uNksz Godlwana."
    },
    {
        "content": "NKOSIKHONA CELELikhuthaza abantu abasha ukuba bayothekela ulwazi ezikhungweni zemfundo ephakeme, ibandla labasindisiwe iKingdom Life Ministries International (KLMI).Lokhu kugcizelelwe ngumholi webandla uMphostoli Lungi M, obekhuluma kwiCareer day ebihlelwe yibandla eCurries Fountain, eThekwini.Phakathi kwezikole ebezikhona kubalwa uMkhunbane High, Charles Sabela Secondary, Menzi High neZwelibanzi High.\"Siyabakhuthaza abantu abasha ukuthi uma sebephothule ibanga leshumi bahambe beyoqhuba izifundo zabo ezikhungweni zemfundo ePhakeme,'' kugcizelela uNksz Lungi M.Umphathi wabantu abasha ebandleni uNkk Yolanda Mambulu, uthe bakholwa ukuthi uba nekusasa eliqhakazile umuntu omusha ohlome ngeziqu zemfundo ephakeme.UNkk Londeka Mzobe, obemele iNyuvesi yakwaZulu Natal (UKZN), ukhuthaze abafundi ukuba bangabi madolonzima ukufaka izicelo kulesi sikhungo. Uthe bagxila kakhulu kulabo bafundi abasuke bephase kahle ebangeni leshumi.UNkk Mzobe uqhube wathi isikhungo yisona sodwa esinezifundo ze-Agricultural Engineering. Wathi i-UKZN inomlando ojulile futhi ihlanganisa iminyaka ewu-124 sasungulwa eKwaZulu Natal.UNksz Nokwanda Malinga, obemele iDurban University of Technology (DUT), unxuse abafundi ukuba basheshe bazifake izicelo ezikhungweni zemfundo ephakeme.UNksz Xolisile Masikane, osebenzela iMakhophila Training uthe bagxile ekucijeni kakhulu amakhono abantu abasha. Uthe uma kukhona abantu abasha abanentshisekelo yokuziphilisa ngamakhono abo mabasondele kubona.Inkosi uMzamo Buthelez, yeNkatha Freedom Party (IFP), iphonsele abantu abasha inselelo yokuba babhukule, balwele ukuphila impilo engcono futhi bagweme izidakamizwa nezifo ezithathelanayo."
    },
    {
        "content": "IMEYA yaseJozini uMnuz Naye Mathe iseveze ukuthi ukushiyela kubaholi bomdabu ukubheka nokugadwa kokulungiswa komgwaqo obekunzima ukulungiswa kwawo endaweni yaseMakhonyeni, eJozini.Lo mgwaqo uzolungiswa nebhuloho elaziwa ngokuthi iMtshazi bridge, okuvela ukuthi bekunzima ukuwela kulo.Echaza ngesimo saleli bhuloho uMathe uthe, njengoba sekuyiwa esikhathini sasehlobo nje impilo yomphakathi wakule ndawo ibizoba nzima ngenxa yemvula ebizodala ukuthi banganyakazi.“Lo mgwaqo sangenelela sawulungisa kungenzeki lutho kuwo, ubusungcono manje yize uwubhuqu, kodwa ukufaka ibhuloho kwasiza kakhulu. Manje ngizokwethula usonkontileka ozofaka itiyela kuwo, ukuze kuthi ngoDisemba ube ususebenza ngenxa yokuthi awumude kakhulu. Umsebenzi lona womphakathi esithemba ukuthi abaholi bomdabu sosebenza nabo kahle ukuze uphele. Kuzoqashwa abantu bakhona la endaweni ukuze kube khona abakutholayo,” kusho uMathe.Uthe kuzothatha izinyanga ezimbili kuphela ukuwuqeda futhi uzodla imali engango R1.2 million.Uveze ukuthi uyaziqhenya ngemisebenzi ayihlabela amasoyi engena ekubeni uMeya nezothulwa ekuqaleni kwaleli sonto."
    },
    {
        "content": "KULUKHUNI satshe kwabakuleli abahlala emazweni akhungethwe yizimpi abafuna ukuvota okhethweni lwangenyanga ezayo.Abahlala emazweni akhungethwe izimpi kuzofanele bayovota emazweni angomakhelwane ngenxa yokuthi amanxusa akuleli asethuthile emazweni abahlala kuwo.Emazweni abhekene nale nkinga kukhona i-Israel elwa neHamas eGaza, bese kuba iRussia elwa ne-Ukraine.Abanye balabantu abazange bakwazi ukubhalisela ukuvota ngenxa yezimpi eziqhubekayo.UNgqongqoshe wezoBudlweno naMazwe oMhlaba, uDkt Naledi Pandor uthe zikhona izinhlelo zokwenza isiqiniseko sokuthi bonke abafuna ukuvota bayalithola ithuba lokuvota.\"Zikhona izinhlelo esizenzile. Abafuna ukuvota bangaya emazweni angomakhelwane. Uma uhlala e-Israel, akhona amahhovisi enxusa eRamala. Sifuna kungabi khona umuntu ongezolithola ithuba lokuvota,“ kusho uNgqongqoshe Pandor.UPandor uthe bajabule ngesibalo esiphezulu sabantu abahlala emazweni angaphandle ababhalisele ukuvota.\"Emhlanganweni engibe nawo ne-IEC (Independent Electoral Commission), bangitshele ukuthi siphezulu kakhulu isibalo sabantu abahlala emazweni angaphandle ababhalisele ukuvota. Kungokokuqala emlandweni ukuba sibe nesibalo esiphezulu kanje,\" esho.Lo Ngqongqoshe ubekhuluma esithangamini nabezindaba ebesibizwe ikomiti le-ANC elibhekelele ezobudlelwano namazwe angaphandle.Leli komiti lishayele ihlombe imizamo kahulumeni wakuleli yokudala ukuthula ezwenikazi i-Afrika nasemhlabeni jikelele.UPandor uthe uhulumeni wakuleli wenza umsebenzi oncomekayo ngesikhathi umangalela i-Israel, enkantolo yamazwe omhlaba.Uthe lesinyathelo sasifanele njengoba ekhale ngokuthi i-Israel ibulala abantu abangenacala eGaza.“Isinqumo esathathwa uhulumeni wakuleli sihambisana nesibophezelo esasisayina eGeneva Convention lapho sazibophezela khona ukuthi ngeke sivume ukuthi kube nezwe elizobulala abantu. Asikwazi ukusonga izandla kubulawa abantu eGaza.“Asikwazi ukuthula kucindezelwa abantu eGaza. Nathi sike saphila ngaphansi kwengcindezelo, siyazi ukuthi kunzima kangakanani. Amazwe omhlaba aselekelela ngesikhathi silwa nengcindezelo. Ingakho nathi silekelela labo abacindezelekile,” kuqhuba uPandor. UPandor uthe bayazama ukuxazulula impi ephakathi kwiRussia ne-Ukraine kanti bafuna ukuhlalisa phansi abaholi balamazwe, kukhulunywe ngalempi esidonse isikhathi eside.\"Kuningi esesikwenzile ukuzama ukuxazulula impi. Njengamanje sisesigabeni lapho sesikulungele ukuhlanganisa zombili izinhlangothi. Sifuna ukuba nomhlangano ozohanjelwa izona zombili izinhlangothi,\" ephetha."
    },
    {
        "content": "UMASIPALA wesiFunda iMajuba usuqale izinhlelo  zokulungisa ingqalasizinda yamanzi njengoba usuqashe nenkampani yonogada ezoqapha izindawo eziphakela amanzi emphakathini ongaphansi kwalo mkhandlu.Lo msebenzi wokulungisa isimo samanzi ngaphansi komkhandlu uzinze eRamaphosa Settlements, eDannhouser.  Kulindeleke ukuthi  uphothulwe ngoNovemba wonyaka ozayo.UMkhandlu uzosebenzisa uR178 million ngalolu hlelo oluzosiza umphakathi waseRamaphosa nezinye izindawo.Imeya yoMkhandlu, uMntwana uNdabuko Zulu, yethule  izinhlelo zamanzi kumalungu omphakathi muva nje. Ithe umkhandlu uphoqeleke ukuthi ubeke eceleni uR45 million wokukhokhela inkampani yonogada ejutshiwe ukuba iqaphe amapayipi amanzi nayo yonke ingqalasizinda.“ UR45 million uzokhokhelwa inkampani yonogada. Ngabe siwusebenzisa ezinkingeni zamanzi kodwa kumele sikubeke phambili ukugadwa  kwamapayipi amanzi imini nobusuku, ngenxa yokuthi kubabantu abantshontshayo ezindaweni eziphakela amalungu omphakathi. Siyanxusa ukuthi nezinduna ukuthi  zisilekelele ukukhuthaza abantu ukuthi akukuhle ukuntshontshwa kwamapayipi engqalasizinda yamanzi,” kusho uMntwana uZulu.Umsebenzi uqale ngoJanuwari njengoba uzophothulwa ngoNovemba wonyaka ozayo.Ngawo kuvuleke amathuba omsebenzi angu-50.Umphakathi wakule ndawo uke wavuka indlobane ukhala ngokunakwa ngezikhalo zawo zamanzi nangezikhulu zomkhandlu ebezingatholakali uma sekumele zichaze ngohlelo lwamanzi. UMnuz Richard Zungu oyilungu lo mphakathi waseRamaphosa eDurnacol, uthe ukungabi  namanzi bekwenza impilo ingabi lula neze.\"Umphakathi uke  wacasuka kakhulu ngenxa  yezikhulu ezazingatholakali ukuba zichaze ukuthi kwenzakalani ngamanzi. Okunye okwabacasula kwaba ukuthi uMeya uZulu wathi kubo sebakhe imijondolo bayiqamba ngoRamaphosa ngoba becabanga ukuthi bazosheshe bakhelwe izindlu. Lokho kwabacasula kakhulu. Nokho sihabule namhlanje ukuthi ukukhala kwethu kuzwakele futhi namanzi sesizowathola namathuba emisebenzi,\" kusho uZungu."
    },
    {
        "content": "IMEYA yeTheku, uMnuz Mxolisi Kaunda, ikhwele yadilika kumakhansela amaqembu aphikisayo, yathi into ayaziyo ukusonga izandla agxeke, awafuni umasipala uzenzele ngokwawo imali.UKaunda uthe ayikho imali ezovele iqhamuke phezulu njengemana yaseBhayibhelini futhi uyazi ukuthi la maqembu ngeke akuvotele ukuphasiswa kwesabelomali.Uphawule kanje emuva kokwethula isabelomali esihlongozwayo sikaR67.3 billion.Amaqembu aphikisayo okubalwa kuwona i-ActionSA, IFP, DA ekhale ngobunzima obuzothwalwa ngabantu kusukela ngoJulayi1.Athe kumanje zimapeketwane izinto eThekwini, yini lena ezobe ikhokhelwa abantu ngoba abazitholi izinsiza kumanje? Abalule inkinga kagesi, eyamanzi, ukuqowa kukadoti nokunye. INational Freedom Party ne-EFF babonakale behambisana nokuningi ebekade kwethulwa uKaunda enkulumweni yakhe.“La makhansela ahlala phansi akhononde ngezingqinamba ezikhona kwingqalasizinda kodwa awafuni ukuba umasipala uzenzele ngokwawo imali ukuze ubhekane nalezo zinkinga. Ayikho imali efana nemana, ezokwehlika phezulu izohlala emkhandlwini,” kusho uKaunda.UKaunda uphakamise ukuthi imali kagesi ikhushulwe ngo-14%, eyamanzi ngo-14.9%, eyokuthuthwa kwendle ngo-12.9%, ukuqoqwa kadoti emakhaya ngo-8% kumabhizinisi ngo-9%.Uthe uphiko lwezokuHlaliswa kwabantu bazolwabela uR1.44 billion, bakhe izindlu ezingu-1 638.“Siyazwelana nabantu, yingakho sinanomgomo othi bonke labo abangakwazi ukukhokhela izinsiza abazithola kumasipala sibafaka ngaphansi kohlelo lokungakhokhi. Asifuni ukufaka ingcindezi enkulu nakosomabhizinisi. Ngakolunye uhlangothi, isabelomali sethu kumele sikwazi ukwenza izidingo zomphakathi,” kusho uKaunda.Ukuphikile ukuthi uMasipala waseThekwini ucwile ezikweletini ngakho ukuboleka kwabo uR1.5 billion abakuhlongozayo kuncane uma kuqhathaniswa nokweminye imikhandlu emikhulu kuleli."
    },
    {
        "content": "UNGENE enkantolo eqhutshwa ngamaphoyisa emoyizela, egcwele injabulo owesilisa osolwa ngokuklinya abulale ingane yakhe wayilahla ehlathini KwaNdengezi.UMnuz Siyabonga Shezi waseNtshongweni, eThekwini, ubekade evele eNkantolo yeMantshi yasePinetown.Uthweswe icala lokubulala indodana yakhe eyayineminyaka eyisishiyagalombili, uSifundo Sibisi, ngoJanuwari 2023. Umufi wayephasele uGrade 4 esikoleni samabanga aphansi, Umthala Primary.UShezi ungene enkantolo wahlala phansi ebhokisini labasolwa, kwathiwa akasukume ame ngezinyawo.Ube eseqala eqalaza izinhlangothi zonke wagcina edonse amehlo eMantshi J Goorie.Imantshi ibe isibuza uShezi ukuthi kungani ekhwishizela, ebheka emuva nasemaceleni?Uphendule wathi ukhumbule umndeni wakhe, manje uyaqalaza ukuthi ukhona yini enkantolo ukuzomeseka.Imantshi ibe seyibuza kubantu abebekade bethamele icala ukuthi ukhona yini oyisihlobo sikaShezi, kwaphendula ngokuphakamisa isandla owesilisa obekade ethwele isigqoko enkantolo.Le ndoda iyalelwe yiphoyisa ukuthi isuse isigqoko ekhanda.Iqhubelike imantshi yatshela uShezi, yathi nasi isihlobo sakhe, ufuna ukuthini kusona, waphendula ngokuthi ufuna ukubingelela.Unikeziwe leyo nkululeko uShezi wabe esephenduka ebheka ngakusona wathi: “Sawubona mfowethu, unjani? Basaphila ekhaya? Ubatshele ukuthi ngiyabakhumbula,” kusho Shezi emoyizela.Imantshi ibe isimkhumbuza uShezi ukuthi kusenkantolo lapha, akaziqoqe, azihlele kahle bese egxila entweni ezelwe khona.Kwenzeka konke lokhu nje, unina kaSifundo, uNksz Nonhlanhla Sibisi, ubebukeka ekhathazekile, ecwayiza engaqedi ethule du enkantolo.Ubegqoke isiklibha esimhlophe ebekade sinobuso bukaSifundo sinamagama athi “Uphumule ngokuthula.”Kulesi siklibha bekufaswe kusona nesipeletu ebesinesithombe somholi webandla lakwaShembe eBuhleni, uMnuz Mduduzi “uNyazilwezulu” Shembe.Bekulindeleke ukuthi kuqale ukuqulwa kwecala izolo, kodwa uShezi wathi usafuna ukufaka kabusha isicelo sebheyili. Lokhu ukusho ngomlomo wakhe kwafakazelwa nawummeli, uMnuz Mfanunje Dlamini.Phambilini uShezi wayekade eyibongile ibheyili.Imantshi ibe isikubekela uLwesibili oluzayo ukulalelwa kwesicelo sebheyili, yathi akukuhle ukulokhe kuhlehla icala.Ngaphandle kwenkantolo uNksz Sibisi uphimise amazwi athi: “Uma kwenzeka kanjena (icala limi ndawonye), kuvele kuthi angiyiyeke phansi yonke mina le nto.”Ube esefulathela abantu akade emi nabo isikokela, abebekade bezomeseka enkantolo, wayoncika odongeni wakhihla esikaNandi.Nabebekade bezomeseka bagcine sebechiphiza izinyembezi, bethi kubacasulile okwenziwe uShezi ehleka, bamsola ngempakamo nokungazisoli.Phambilini, uNksz Sibisi watsheka Isolezwe  ukuthi uShezi wasonga wathi uzombulala umufi ngenhloso yokumfundisa isifundo.UNksz Sibisi usola ukuthi uShezi wabulala ingane ngoba wayengafuni ukwamukela ukuthi ucu alusahlangani."
    },
    {
        "content": "IKHALE kakhulu ngesihlava sokubulawa kwabesifazane imantshi ethe sesiphenduke insakavukela ngesikhathi igweba udilikajele owesilisa waseLindelani owasoconga intombi yakhe.UMxolisi Mvula (32) kuthiwa wangqubuza odongeni intombi yakhe, uNksz Phindile Mkhize (21) amahlandla ayisikhombisa waze washona.Isigameko senzeka ngoDisemba 2, 2022 eLindelani, uMvula ecikwa ukuthi umufi wayekade engalalanga kuyena ngayizolo njengoba babekipitile.Ngemuva kokuba esemngqubuze odongeni, kuthiwa waqhubeka wamgxoba umufi eselele phansi waze wakhihliza amagwebu.Ngemuva kwalokho kuthiwa uMvula wabaleka kodwa amaphoyisa agcina embambile.Wafaka isicelo sebheyili kodwa inkantolo yamnqabela ikhala ngokuthi izizathu zokuyicela azibekile azenele ukuthi angayithola.Izolo iNkantolo yeMantshi yaseNtuzuma imgwebe udilikajele ngecala lokubulala ngenhloso.IMantshi uMohamed Motala ikhale ngesihlava sokuhlukunyezwa kwabesifazane yathi kumele sinqandwe. Ithe lesi sihlava siyethusa indlela esesisabalele ngakhona ezweni lonke.Ithe ukuze sizonqandwa kumele abantu abenza isenzo esifana nesikaMvula bagixabezwe ngezigwebo zodilikajele ukuze nabanye bezofunda.\"Isigwebo sikadilikajele yisona esikufanele ngenxa yonya olukhombisile ubulala umufi. Uma zizoqina izigwebo zabahlukumeza abesifazane nakanjani sizokwehla isibalo sokuhlukunyezwa kwabo,'' usho kanje.Iqhuba, ikhale ngokuthi uMvula kusukela ekuqaleni ubengakaze akhombise ukuzisola ngakwenze kumufi.\"Umsebenzi wenkantolo wukufaka imfundiso kulabo abasuke bonile ngethemba lokuthi bayofunda emaphutheni abo ngokuhamba kwesikhathi. Ngeshwa akukho esingabe sisakwenza kulabo abasuke sebebulewe,'' isho kanje.Ngemuva kwesigwebo, uMvula obegqoke ijakhethi emnyama obebonakala ebheke phansi, usukumile waqalaza emuva ebantwini abebekhona wase eyehla. Akukho akushilo kubona.Abomndeni kamufi bambukile babonakala sebekhala beduduzana.UMshushisi uKaystree Ramshamujh ufunde incwadi ebhalwe ngunina kamufi, uNkk Vuyile Mkhize echazela inkantolo ngokuthi kwamlimaza kanjani ukubulawa kwendodakazi yakhe.Kuyona uveze ukuthi usephila ngokuphathwa yikhanda elingapheli futhi elingasalapheki ngenxa yokuthi ucabanga njalo selokhu kwabulawa uPhindile.Uthe wayazi ukuthi kuyogcina kuphume isidumbu kulobu budlelwano bendodakazi yakhe noMvula.Uthe yingakho aze ambiza uMvula wamtshela ukuthi ukugwema lokho mabahlukane nendodakazi yakhe kodwa washaya phansi ngonyawo uMvula.Kuyona uveze ukuthi umufi uyena obeyithemba lempilo engcono njengoba wayesemusha, bekholwa ukuthi uzoba nekusasa eliqhakazile. Uthe manje sekungumsebenzi wakhe ukukhulisa ingane kamufi ayishiya ineminyaka emithathu."
    },
    {
        "content": "AFUNA ukuxegiselwa umbandela webheyili othi angalubhadi eHillcrest lapho kuhlala khona ummangali ongusomabhizinisi, uMnuz Thabiso Ngcobo, amaphoyisa alishumi ayamaniswa nokuzama ukumbulala.Wonke la maphoyisa angaphandle ngebheyili ka-R5000 enemibandela.Kulokhu bonke bebezifihlile. Kuzokhumbuleka ukuthi phambilini kwaba nemibuzo ngokuzifihla kwephoyisa elidume ngokuqotha izigebengu ngenhlamvu nalo elingumsolwa kuleli cala, uPedro Rodiguez (44).Amaphoyisa abekwe icala lokuzama ukubulala. Kuthiwa adubula imoto kaNgcobo esigamekweni okuthiwa senzeka emgwaqweni uM13 ngasePinetown.Izolo eNkantolo yeMantshi yasePinetwown, ummeli wamaphoyisa, uHenry Van Breda utshele iMantshi, uWendalynn Robinson ukuthi abasolwa bacela ukuxegiselwa omunye wemibandela yebheyili.\"Umbandela wokuthi amaphoyisa angalubhadi eHillcrest ngoba kungalapho kuhlala khona ummangali awumubi futhi bazimisele ukuwuhlonipha. Kodwa inkinga ngombandela ukuthi uphazamisa ukusebenza kwamaphoyisa,'' kusho uVan Breda.Uqhube wathi njengoba amaphoyisa esaqhubeka nokwenza umsebenzi wawo umbandela wokuthi kube khona indawo angakwazi ukufinyelala kuyona ukhinyabeza ukusebenza kwawo.\"Bangichazelile ukuthi abasazi ukuthi benzenjani uma kuvela izimo eziphuthumayo ezibaphoqa ukuba bayosebenza kule ndawo. Ngiyanxusa ukuthi lo mbandela uhoxiswe ukuze basebenze ngokukhululeka,'' kunxusa uVan Breda.Uthembise ukuthi eminye imibandela amaphoyisa azimisele ukuyigcina njengoba injalo.IMantshi ithe ngeke iwuhoxise lowo mbandela ngoba uyingxenye enkulu yemibandela yebheyili. Yathi ayiboni kungumqondo ophusile ukuhoxiswa kwawo.\"Kungakuhle uma ningase nikhulume nabaqashi benu nibazise ngesinqumo senkantolo esihambisana nombandela webheyili yenu. Uma nenza kanjalo ngikholwa ukuthi akukho okuzoniphazamisa ekusebenzeni kwenu,'' kusho iMantshi.Icala lihlehliselwe uNovemba 15 njengoba kuvela ukuthi kunolunye uphenyo olusaqhutshwa."
    },
    {
        "content": "KUGQUGQUZELWE osomabhizinisi ukuba bafake izicelo zemali yokuqala noma ukukhulisa amabhizinisi abo esikhwameni esibizwa ngeMasisizane Fund esibhekelele kakhulu amabhizinisi asemakhaya nasemalokishini.Isikhulu esiphezulu seMasisizane Fund, uMnuz Ndumiso Zulu, sithe selokhu baqala ukusiza osomabhizinisi ngo-2007 ngoba bafuna ukuba yingxenye yokuthuthukiswa komnotho ezindaweni zasemakhaya nasemalokishini.Uthe baxhasa amabhizinisi aphethwe ngabamnyama, abesifazane, abantu abasha nabantu abakhubazekile.Amabhizinisi axhaswayo yilawo azoletha uguquko oluhle emakhaya nasemalokishini.Wenze isibonelo sokuthi uma endaweni yangakini abantu behamba ibanga elide ukuyokwenza igilosa, ungacela uxhaso lokuletha isitolo segilosa, ubachazele ukuthi uzoyidayisela bani nokuthi uzoqasha abantu abangaki nokunye okusuke kuqukethwe ezinhlelweni zebhizinisini.“IMasisizane Fund yasungulwa yu-Old Mutual kanti ayibaxini osomabhizinisi ukuba basheshe babuyise imali. Iyabalinda ukuthi benze inzuzo ngaphambi kokubakhokhisa imali ababolekwe yona. Uxhaso lwethu lufana nokuthi uboleka imali kodwa asinayo imicikilisho eminingi njengamabhange nezinye izikhungo ezibolekisa ngemali. Okwethu wukuqinisekisa ukuthi ibhizinisi liyawakha umqondo futhi lizongenisa imali,” kuchaza uZulu.Uveze ukuthi imali ebolekwa osomabhizinisi iqala kuR250 000 iye kuR20 million kodwa kubhekwa izidingo zebhizinisi uma kukhishwa imali.“Uma ufuna ukuletha isitolo segilosa ngakini, imali oyibolekwayo ngeke ilingane neyomuntu ofuna ukudayisa amakota esikoleni. Siye sibheke izidingo zebhizinisi bese sikhipha uxhaso oluzolekelela usomabhizinisi ukuba afeze izinhlelo zakhe,” kusho uZulu.Uthe abadinga uxhaso bangavakashela  u-https://www.oldmutual.co.za/business/solutions/masisizane/ balandele okushiwoyo ukuze bathole uxhaso."
    },
    {
        "content": "UKUSEBENZISANA nokwakha ubudlelwano besikhathi eside ngezinye zezinto okucetshiswe amaciko abesifazane ukuthi azenze ukuze achume eminxeni eyahlukene yezokulingisa.Lokho kuvele emcimbini wokucobela abesifazane abasafufusa kule mboni ngamacebo okuchuma, iWomen’s Month Industry Engagement, ebiseKZN Tourism and Film, eMusgrave, eThekwini ngoLwesihlanu.Esinye sezikhulumi zosuku, i-series producer yeRhythm World, uSinini Mati weluleke abesifazane ukuthi bajwayele ukusebenza ndawonye kule mboni ukuze bathuthuke emisebenzini yabo.“Ukusebenzisana singabesifazane kuzosiza ngokuthi imicabango namacebo enu nenifisa ukukwenza nokukukhiqiza kule ndima kuphumelele, njengoba kwenza abesilisa esibona kuyibo ababambe iqhaza emidlalweni eminingi yethelevishini. Nathi uma singabambisana singenza njengabo,”’ kusho uSinini.Eqhuba, ucebise nangokuthi amaciko asafufusa, ikakhulu anemicabango yemidlalo ethile nanoma yini okunye acabanga ukuthi kungaba wusizo kule ndima, angesabi ukubathinta eRhythm World, evubele Umkhokha, Sibongile and The Dlaminis, Muvhango, Komkhulu neMy Brother’s Keeper, ukukha phezulu.Umbhali nomqondisi wamafilimu nemidlalo yethelevishini, uLindokuhle Mthimkhulu, yena ugqugquzele abesifazane ukuthi bangagabi ngethalente lemvelo kuphela, kepha bazihluphe nangolwazi lwalo mkhakha ukuze babe sethubeni lokuchuma.“Lokho ngikwazi ngami ngoba kuyangisebenzela ukuthi ngiwufundele lo mkhakha, okwenza ngingagxili entweni eyodwa kuwona ukuphila, ngoba ngikwazi ukwenza imisebenzi eminingi eyahlukene endimeni, ngakho nabanye ngibona kungabasiza ukwenza kanjalo kubhekwe phambili,”’ kucebisa uLindokuhle.USimphiwe Buthelezi weMoses Kotane Institute, yena uhlabe akubize ngesihlava sokumonelana kubantu besifazane bebodwa. Uthe uma bengayeka lowo mkhuba bengaya kude nempilo.“Kanjalo nokukhuthalela ukuhambela imicimbi efuze lona esikuwona manje ngenye yezinto esiza ukwakha ubudlelwano obunganisiza ukuthuthukisa amakhono enu,” usho kanje.Ezinye izikhulumi zosuku bekungomqondisi wemidlalo yethelevishini uNombuso Buthelezi, uphrojusa wamafilimu uPortia Ndudane, umqondisi wamafilimu uMinenhle Luthuli nemenjenya yophiko lwezokucwaninga eKZN Film, uNgqabutho Bhebhe. "
    },
    {
        "content": "INYUNYANA yamaphoyisa, iSouth African Policing Union (Sapu), idonse ngendlebe uNgqongqoshe wamaPhoyisa omusha, uMnuz Senzo Mchunu, ukuthi angalinge aphume emzileni wakhe wokuba ngungqongqoshe.ISapu ikusho lokhu izolo ngesikhathi yamukela uMchunu kulesi sikhundla emva kokuqokwa kuso nguMengameli wezwe, uMnuz Cyril Ramaphosa, ngeSonto.Oyibamba lokhulumela iSapu kuzwelonke, uMnuz Jabu Mabena, uthe kuzofanele uMchunu angagxambukeli emsebenzini wamaphoyisa njengoba ukusebenza kwawo kungesiwo umsebenzi wakhe.“Ukusebenza kwamaphoyisa kubhekene nokhomishana wawo kuzwelonke. Asimfuni uNgqongqoshe wamaPhoyisa ozoziphathisa okukakhomishana wawo,” kusho uMabena.Nokho uveze ukuthi bayabethemba ubuholi bukaMchunu njengoba beke basebenzisana kahle naye ngesikhathi esengungqongqoshe woMnyango weziSebenzi zikaHulumeni nokuPhatha.UMchunu waphatha lo mnyango phakathi kuka-2019 no-2021.“Indlela ayewuphethe ngayo lo mnyango, ebonisana nezinhlaka ezifanele, yadlala enkulu indima ekuxazululweni kwezithinta izisebenzi zikahulumeni. Sasithi uma sidingida izingqinamba naye kwiPublic Service Co-ordinating Bargaining Council (PSCBC), wayekhombisa ukuthi uyindoda ongayethemba,” kuchaza uMabena.Isikhundla esithathwa nguMchunu besiphethwe nguMnuz Bheki Cele kusuka ngo-2018.UMabena uphinde wathi bayakwemukela ukuqokwa kukaDkt Pieter Groenewald njengoNgqongqoshe wezobuLungiswa nokuHlunyeleliswa kweziMilo.Uthe uDkt Groenewald akamusha kangako emkhakheni wezokuphepha njengoba eke waba yingxenye yekomiti lamaphoyisa ePhalamende.“Sifuna ukumnika ithuba ukuthi azibonakalise amava akhe eMnyangweni wezobuLungiswa nokuHlunyeleliswa kweziMilo. Ziningi izingqinamba kulo mnyango. Inkinga yokugcwala ngokweqile kwamajele akuyona yodwa into esifuna ayisebenze ngokushesha, siphinde sibe nenkinga yokushoda kwezisebenzi kulo mnyango,” kusho yena.Uthe isibalo seziboshwa ezibhekwa wujele ngamunye eNingizimu Afrika siyazedlula izibalo ezibekiwe ngokusemthethweni nokwenza kube nzima ukuthi ojele benze umsebenzi wabo ngendlela.Lo mnyango othathwa nguDkt Groenewald ubuphethwe nguMnuz Ronald Lamola iminyaka eyisihlanu kusuka ngo-2019.Okhulumela inyunyana yamaphoyisa, iPopru, uMnuz Richard Mamabolo, ekhuluma neNewzroom Afrika, uthe bona abasinaki kakhulu isiqu somuntu.“Esikhathazeke ngakho thina ukuthi iSAPS izokushintsha kanjani ukwenza kubhekwe phambili ngoba ibe nezingqinamba eziningi,“ kusho uMamabolo.Uthe okunye okubakhathazayo ukuthi amaphoyisa awakaze abe nokhomishana wawo kuzwelonke osiqedayo isikhathi asuke esibekelwe ukuthi asihlale ehhovisi. “Leyo nto ibanga ukuthi lungabi khona uzinzo kwezokuphatha. Ukuqokwa kwakhe (uMchunu) kufike ngesikhathi amaphoyisa ebhekene nesihlava sokubulawa kwawo, ukungabibikho kwezinsizakusebenza kanjalo nobuhixihixi ekukhushulweni kwamaphoyisa ezikhundleni,” kusho yena.Uthe uthola iphoyisa lihlala esikhundleni esisodwa kuze kuphele iminyaka eyishumi.“Konke lokhu sifuna kulungiswe, okufaka phakathi nokubuyekezwa kwendaba yemali yezokuphepha kwamaphoyisa, okulokhu kudonsa ngonyawo lonwabu kusuka ngo-2003,“ kusho uMamabolo. "
    },
    {
        "content": "IFOLOSA ngentsha, abefundisi bamahlelo ahlukene, izishoshovu ebezihola imikhandlu yezitshudeni, abaholi bomdabu, izazi zomthetho, amaciko, abaphila nokukhubazeka, abathandana nobulili obubodwa kanjalo neminye imikhakha iqembu Umkhonto weSizwe ePhalamende naseziShayamthetho zezifundazwe.Kuye ngokwamagama enkehli omholi waleli qembu uJacob Zuma, owayengumengameli wezwe kanjalo ne-ANC.UZuma wayekuveza njalo uma ekhankasela ukhetho ukuthi leli qembu lizohluka kunamanye uma sekujutshwa amalungu ePhalamende naseziShayamthetho.Wayekusho engahlonizi ukuthi kumele abaholi bomdabu babe sekhaleni lokuya ePhalamende.Lokhu kugqame kuleli sonto ngesikhathi kufungiswa amalungu amasha ePhalamende amele leli qembu eKapa.Kwabafungisiwe kukhona abefundisi bamahlelo ahlukene, abaholi bomdabu, ababekwi-ANC, kanjalo nalabo ababekwi-ANC Youth League.Kukhona nosopolitiki abebenamaqembu abo okubalwa uMnuz Andile Mngxitama weqembu iBLF.Kukhona nenkosi yesizwe samaKhoi-San, uDkt Glen Taaibosch, uMbhishobhi uDkt Nokwethemba Mtshweni, uMfundisi Lungisani Shangase wase-United Congregational Church of Southern African KwaMashu, uMnuz David Skosana odume ngelikaMazolman owayekhulumela iqembu lebhola iSuperSport United FC ongumyeni ka-Advocate Busisiwe Mkhwebane owakhishwa kwesikaMvikeli woMphakathi. U-Advocate Mkhwebane uyilungu lePhalamende elimele i-EFF.Omunye wabafungisiwe owayengumholi wentsha ye-ANC eHarry Gwala, uMnuz Sibonelo Nomvalo, uMnuz Kwenzokuhle Madlala owayesemkhandlwini wezitshudeni eMangosuthu University of Technology. Omunye wabafungisiwe uNksz Nompumelelo Gasa osebuholini baseMatthews Meyiwa Zone, eHammarsdale, kuwadi 7 eThekwini.Uthe njengomuntu osemusha uzogxila ezintweni ezithinta imigomo nasezintweni ezithinta ukukhuliswa komnotho nokwakha amathuba emisebenzi."
    },
    {
        "content": "KUKHALWA ngabokufika abaphendule inhlekisa inhlokodolobha yaKwaZulu-Natal, uMgungundlovu, ngokwakha imijondolo phakathi edolobheni.Imijondolo ekhalisayo yakhiwe engxenyeni yedolobha ebizwa ngeSomalia, ephakathi kwimigwaqo uWest noPietermaritz Street.Le ngxenye yedolobha igcwele kakhulu izitolo zabokufika.Izindlu eziningi sezinwetshiwe, umasipala ukhala ngokuthi akuzange kulandelwe imithetho ngesikhathi zinwetshwa.IMeya yoMasipala waseMsunduzi, uMnuz Mzimkhulu Thebolla, uthe le ndawo isiphenduke yaba ikwampunz’ edla emini.Ukusho lokhu ngesikhathi benomkhankaso wokuyobheka ukuthi imithetho yomkhandlu iyalandelwa yini.UThebolla uthe abafike bakuthola kule ndawo kubashaqisile.“Bengihlezi ngizwa kuthiwa kukhona indawo okuthiwa kukwaMachanca, bengingakaze ngiyibone. Sithole imijondolo la. Le mijondolo idlula lena ekoGomora, nakwezinye izindawo, itholakala edolobheni. Lapha abantu bazakhele nje angazi ukuthi bakha kuphi. Abantu kufanele bazi ukuthi kunemithetho lana.”UThebolla ufunge ngokuthi bazothathelwa izinyathelo osomabhizinisi abaphambana nomthetho.“Njengoba silapha asizile nje ukuzokhuluma, sizobuya sesihamba nazo zonke izinhlaka zomthetho. Sifuna ukwenza isiqiniseko sokuthi akekho umuntu ozokhala ngokuthi kunyathelwa amalungelo akhe. Sifuna ukwenza isiqiniseko sokuthi umthetho uyalandelwa eMsunduzi. “Sifuna ukwenza isiqiniseko sokuthi imithetho yomkhandlu iyalandelwa. Sibonile ukuthi enye yezindawo lapho edolobheni ezinenkinga yokulandelwa kwemithetho. Abantu bazenzela umathanda, imithetho ayilandelwa nhlobo.”UThebolla uthe zikhona izinyathelo abavele sebezithathele osomabhizinisi abaphula imithetho.“Akusikhona okokuqala sifika lapha. Sekunesikhathi siqhuba umkhankaso wokuhlola ukuthi imithetho iyalandelwa yini. Akhona amabhizinisi esesiwavalile ngoba sithole ukuthi enza okuphambene nomthetho. Njengoba besilapha besisaqhubeka kulokho.”Le ndawo ihlezi igcwele izimoto eceleni komgwaqo. UThebolla uthe bazoqala uhlelo lokuthi izimoto ezima kule ngxenye yedolobha ziyakhokha.“Nakuba lungakabi bikho uhlelo lokukhokhela ukupaka lapha eMsunduzi, kodwa sizokwenza isiqiniseko sokuthi izimoto ezima lapha ziyakhokha. Sizoqala nje silungise izindawo zokuma izimoto.”UThebolla uthe basazogasela nakwezinye izingxenye zedolobha.Uthe bafuna ukuthi amabhizinisi abuyele ebantwini abamnyama.“Kunezinto nje ongalindele ukuthi zenziwe abanye abantu, ezingenziwa ugogo Dlamini. Sifuna ukuthi umnotho ubuyele ebantwini.”"
    },
    {
        "content": "SIDIDEKILE esinye sezikhulu zikaMasipala waseJozini kwezokuXhumana esingasaholi njengoba sithi lokhu kwenzeka ngoba senqaba \"ukujabulisa\" uMnuz Mfananaye Mathe oyiMeya kuloMasipala.UNkk Sinenhlanhla Mthembu waseMthunzini, eMpangeni ugeqe amagula ngakubize ngokuhlukumezeka kwakhe athe bekuvela kwimeya, uMathe athi kwasuka ekutheni wathi kumele nakanjani \"amjabulise''.Uthi akazange aqonde ukuthi uma ekhuluma ngokumjabulisa ukhuluma ngokocansi noma ufuna amnikeze imali.Ngokusho kwalo wesifazane, ukuhlukumezeka kulo masipala uqale ukukuthola ngesikhathi esanda kuwujoyina ngo-2021.\"IMeya uMathe yangitshela emehlweni ukuthi yona ufuna ukujatshuliswa yimina. Lento eqala ukuyisho ngangizitshela ukuthi uyadlala.“Kodwa kuthe uma eqhubeka eyisho ngaqaphela ukuthi uyisho nje akadlali,'' kusho uNkk Mthembu.Ngokusho kwakhe uthi lo myalezo wawuthola esesibhedlela futhi egula kakhulu nokuyikhona okwenza ukuthi aphuze ukuthi awuthole.\"Lo myalezo ngawuthola emva kwesikhathi ngenxa yokuthi ngangigula kakhulu. Kuthe sengizama ukubuyela kuyena wathi mangingabe ngisazihlupha futhi mangimane ngicishe inombolo yakhe ocingweni lwami naye futhi uzokwenza kanjalo,''echaza.Uthi kusukela lapho impilo imane yanzima kakhulu ethola ukuhlukumezeka okungapheli emsebenzini. \"Kusukela lapho bengihlukunyezwa ngize ngizibuze ukuthi ngoneni le engaka,'' ebalisa.Uthi kuthe esababaza ukuhlukunyezwa akutholayo ehhovisi lemeya wabona ephepheni sekukhangiswe ngomsebenzi wakhe ukuthi kudingeka ozowenza.''Ngempela wafika ozokwenza umsebenzi wami, mina kwathiwa mangiphume ehhovisi ngibone ukuthi ngisebenzela kuphi ngaphakathi ebhilidini likamasipala. “Kusukela lapho-ke bengisebenza ngaphandle kwehhovisi. Ngigcine sengiduba ngase ngithatha isinqumo sokuba ngimane ngisebenzele emotweni,'' usho kanje.Ukhala kakhulu ngokuthi umholo wakhe kawusangeni ekubeni esangumsebenzi kamasipala. Uthe uzamile ukuxhumana nabengamele izindaba zabasebenzi ngaphakathi kodwa kwanhlanga zimuka nomoya.Utshelwa ukuthi kunomyalelo wokuthi umholo wakhe awungaphumi, kodwa isizathu asicaci ngoba akaxoshiwe futhi akukho nkundla yokuqondiswa kwezisebenzi ayihambayo. Uthi utholile ukuthi imali yakhe ayingeni ngenxa yokuthi waxabana nemeya, kodwa wenqaba ukulandisa kabanzi ngokuthi lokho ukuzwe ngobani.Uveze ukuthi udaba useludlulisele kwaCCMA bazohlangana khona ngesonto elizayo.Leli phephandaba linawo amaphepha aqinisekisa ukuthi udaba lwalo wesifazane nemeya bazohlangana enkantolo yabasebenzi ngoLwesine. Eziphendulela uMathe uthe wayezoze acele ukujatshuliswa umsebenzi nje yingobani? Uthe yena njengomeya akanalo ilungelo lokuthi angaxhumana nomsebenzi.Wathi futhi akazi ukuthi kunomsebenzi osekuphele izinyanga imali yakhe ingangeni. \"Ukube kukhona into enjengaleyo ngabe sekufinyelelile ezindlebeni zami,'' usho kanje."
    },
    {
        "content": "NJENGOBA seluseMome ukhetho lukaZwelonke oluzocacisa ngabazohola uhulumeni, imeya yakumasipala i-Alfred Duma, ukhansela Zama Sibisi, unxusa ukubekezelelana kumalungu amaqembu.USibisi usho lokhu ngesikhathi ethula izinhlelo zentuthuko zesabelo mali sika-2024/25 emphakathini waseMnambithi. Umcimbi ubuseLadysmith Indoor Sports Centre muva nje.“Noma ngabe sihlukene ngokwamaqembu epolitiki kodwa lokho akusishintshi ukuthi sisengamalungu omphakathi futhi azanayo. Izikibha zamaqembu esisuke sizigqokile siyazikhumula uma sesilala, siqhubeke sibe amalungu omphakathi ajwayelekile. Sinxusa ukubekezelelana kukhona konke esikwenzayo,” kusho uSibisi.USibisi wethule izinhlelo zomsebenzi zesabelo mali esingaphezu kuka-R70 million. Uthe kumanje bamatasa balungisa amabhuloho nemigwaqo. Uveze ukuthi kukhona nalapho ugesi ubingekho khona abamatasa nokuwufaka ezindaweni zasemakhaya.“Asigcinile lapho siphinde silekelele abantu abasha abaphothule esikoleni abangakayitholi imisebenzi ukuthi bakwazi ukuzithuthukisa. Abanye sibakhokhela izikweletu zabo zalapho bebeqeqeshwa khona ukuze bakwazi ukuthweswa iziqu ezisuke zivinjwe yizikweletu abanazo. Akudingi ukuthi umuntu ajuluke efuna usizo kumasipala njengoba abaningi bazifikela mathupha ehhovisi lemeya bathole usizo. Siphinde sathatha isinqumo sokuthuthukisa osomabhizinisi abancane ngokubanika ama-Voucher okuthi bakwazi ukuqhubeka namabhizinisi abo,” usho kanje.Kosomabhizinisi abancane uMasipala ukhiphe iVoucher ka-R300 umuntu emunye, kwahlomula osomabhizinisi abangu-1 500. Kuphinde kube nemali elinganiselwa ku-R1,4 million yokuthuthikiswa kwamakhono, uR10 million wokuvula amathuba omsebenzi nokunye.Uqhube wathi izinselelo abanazo ukuthi uma kunemisebenzi esuke yenziwa emphakathini kubuye kube nezinkinga zokuthi kuphazamiseke ukusebenza. Lokho uthe kudalwa wukuthi umphakathi usuke nezikhalo ngendlela okuqashwa ngayo kwesinye isikhathi. Ngalokho uthe akasho ukuthi umphakathi awungakhali uma ubona kukhona okungahambi kahle kodwa akube nendlela okhala ngayo kungaphazamiseki ukusebenza.Kuwona lo mcimbi bekukhona nogaqele isikhundla sokuba nguNdunankulu waKwaZulu-Natal, uKhansela Thambi Ntuli. UNtuli ophinde abe nguSihlalo wenhlangano ephethe omasipala iSalga, uthe iyamkhalisa indlela okwabiwa ngayo imali kuhulumeni. Uthe omasipala okuyibona abanomsebenzi omningi wokuthuthukisa umphakathi banikwa u-9% kuphela kwisabelo mali bese uhulumeni wesifundazwe uthole u-40% kanti uhulumeni omkhulu unikwa u-51%."
    },
    {
        "content": "IMEYA entsha yaseThekwini, uMnuz Cyril Xaba, ithi izakhamuzi zifanelwe ukuthola okungcono kunalokhu ezikuthola kulo mkhandlu-dolobha oyisizinda somnotho waKwaZulu-Natal.UXaba unxuse ubuholi bomkhandlu ukuba bubhukule, wathembisa ukuthi ngeke abaphoxe abantu baseThekwini.Ukusho lokhu ngesikhathi ethula inkulumo emva kokufungiswa kwakhe. UXaba ukhethwe emhlanganweni womkhandlu oyisipesheli obuyizolo.UMasipala waseThekwini ukhungethwe izinkinga okukhona kuzo eyokuhlupha kwamanzi nogesi nokungcola kwedolobha.UXaba uthembise lukhulu ngesikhathi ethula inkulumo yokwamukela isikhundla.“Akusiyona into encane ukujutshelwa esikhundleni esikhulu kangaka. Ngiyazibophezela ukuthi ngeke ngibenzele phansi abantu baseThekwini. Ngizosebenzisana nezinhlaka ezehlukene ukuze sizokwazi ukuthuthukisa iTheku. Maningi kakhulu amathuba okukhula lapha eThekwini.”UXaba uthe uzogxila ekuthuthukiseni ingqalasizinda yamanzi neyokuthuthwa kwendle, wathi akwamukelekile ukuthi kube nabantu abahlala isikhathi eside bengenawo amanzi.“Sifuna ukwenza isiqiniseko sokuthi amanzi awahluphi.”UXaba uthe bazohlanza inkaba yedolobha ngenhloso yokuheha osomabhizinisi ukuba babuye. Uthe bazokulwa nenkohlakalo, wathi bafuna ukuthi nabasebenzi bomkhandlu babhukule.“Ngeke sibabekezelele abantu abangafuni ukwenza umsebenzi. Sizolandelela ukuthi izikhulu zomkhandlu ziyayenza yini imisebenzi ezavuma ukuthi zizoyenza.”UXaba uthe abantu ngeke bavunyelwe ukwakha ezindaweni ezijwayele ukukhahlamezwa izikhukhula, wathi umkhandlu uzoqinisa umkhankaso wokunika abantu izindawo eziphephile zokwakha.UXaba ubekade eyilungu lePhalamende, ngaphambi kwalokho wayengumphathiswa wezoLimo.Uthe uwulungele umsebenzi, wathi unaso isipiliyoni esifanele.“Sengiphathe izikhundla ezehlukene kusukela ngo-1994. Ngaqala ukuphatha izikhundla ngineminyaka engu-27. Sengiphathe izikhundla iminyaka engaphezu kuka-30. Le nto yezikhundla ayiyintsha kimi.”UXaba ukhethwe engaphikiswa muntu. I-ActionSA ibiphakamise igama lekhansela le-DA, uMnuz Thabani Mthethwa, onqabile ukungenela umjaho wesikhundla, ekhala ngokuthi abe-ActionSA abazange baxoxe naye ngaphambi kokuthi baphakamise igama lakhe.USomlomo weTheku, uMnuz Thabani Nyawose, uthe ukuqokwa kukaXaba engabangiswa kusho ukuthi kunobumbano emkhandlwini.“Kungokokuqala ukuthi imeya ikhethwe ingabangi namuntu. Lokhu kusho ukuthi sesiqala isigaba esisha lapha emkhandlwini. Kusho ukuthi sesibumbene, sikhuluma ngazwi linye.”Phambilini, amaqembu aphikisayo amakhulu, i-DA, IFP ne-EFF, abeyaye ezame ukuhlanganyela i-ANC, kodwa izolo abonakale eyinhlakanhlaka.Umhlangano umiswe izikhawu ezine, amaqembu ecela ukunikezwa isikhathi sokuyohlanganisa amakhanda.Umasipala wasala ungenayo imeya emva kokususwa kukaMnuz Mxolisi Kaunda, oseyilungu loMkhandlu weziFundazwe."
    },
    {
        "content": "YIZE iningi lihlala libalisa ngokugqoza kwemishado kodwa ebandleni lamaNazaretha yinto engakhulunywa leyo njengoba kushada izinkumbi zabantu minyaka yonke.Lokhu kufakazelwe yimishado yamaNazaretha elinganiselwa ku-1 800 ebiseBuhleni ngempelasonto njengoba bekuvalwa umhlangano kaJulayi. Kuphinde kwayiwa eSipholi (ebhentshini) kwakhethwa izintombi ezilinganiselwa ku-5000, kwabhabhadiswa abantu abalinganiselwa ku-10 000.Okhulumela inkosi Mduduzi Shembe uNyazilwezulu, uMnuz Thokozani Mncwabe, uthe yinto eyenzeka minyaka yonke le njengoba imishado iphuma uma kunguJulayi kuleli bandla.Echaza ngemfihlo yokuba nemishado eminingi ngalolu hlobo, uthe kungenxa yezimfundiso zamaNazaretha ngokubaluleka komshado.“Emhlanganweni wezinsizwa u-23, kulapho inhlalisuthi ilulekwa khona ngokubaluleka komshado. Ku-14 okungowomama nakhona iyadingidwa eyomshado bese kuba wu-25 wezintombi lapho zilulekwa ngokubaluleka komshado. Uma ungasinelwe uyinsizwa ziningi izinto ezikudlulayo, ngisho kugcotshwa abashumayeli nabefundisi awunikwa lelo thuba. Noma ungaganile akulula ukuthola ithuba lokuthi ube ngumholi ebandleni. Yingakho amaNazaretha ewubona ubalulekile umshado,” kusho uMncwabe.Ecacisa ngohlelo lomshado nokukhethwa kwezintombi okuyinto ebiyenzeka ngempelasonto, uMncwabe uthe awukho umshado obusiswa kuleli sonto kungalotsholiwe, futhi esigcawini semishado kuya izintombi nto eziqala ngokuthi ziyohlolwa ubuntombi bese zibonakala ngechashaza elimhlophe esiphongweni ukuqinisekisa ubuntombi bazo.“Njengoba bekushadwa ngeSonto, zonke izintombi bese zihloliwe zanikwa inansuka (indwangu eluhlaza ezimboza ngayo ikhanda). Inansuka itholakala esontweni kuphela futhi inikwa umuntu oseyintombi nto ozoshada. Izintombi ezisuke zizoshada uzibona ngayo. Noma ngabe sekushadiwe ngokohlelo lwenkonzo kusuke kumele ukuthi zingapheli izinyanga eziyisithupha ungalukhiphanga udwendwe. Lokho kungenxa yokuthi noma ungashada ngokwesonto kodwa aniyi ocansini lungaphumanga udwendwe. Nakhona kugqugquzelwa ukuthi kusheshe ukuze ningaweli esonweni niye ocansini lungaphumile udwendwe, ngoba nisuke senihlanganisiwe njengendoda nomfazi,” usho kanje.Uthe uma kufike usuku lodwendwe nikwazile ukuziphatha kahle nishadiswa wuMfundisi futhi nencwadi yomshado iyaphuma khona ebandleni ngoba kukhona uMfundisi onemvume yokushadisa. Uthe uma kufike usuku lodwendwe intombi ingasaphelele, ushadiswa wuMvangeli okuyinto angayithandi amaNazaretha.Umlingisi woMkhokha: The Curse, uMnuz Kini Shandu ngomunye wabashadelwe ngohlelo lwamaNazaretha eshada noNksz Andile Khanyile ngempelasonto.Uthe ujabule kabi ngoMaKhanyile futhi kube yisibusiso kuyena nasemndenini wakhe ukufika kwalesi sikhathi.“Sengilobolile ngiqedile. Udwendwe lungoDisemba kulo nyaka. Ngijabule kakhulu futhi nomndeni wami ujabule ngokwenzekile. Kuyisifiso sabo bonke obaba ukuthi uma benamadodana aganwe,” kusho uShandu.Ebuzwa ukuthi uzomthatha yini unkosikazi wesibili njengoba kuke kwenzeke ebandleni lamaNazaretha, uthe okwamanje akuyona into ayicabangayo.“Kungaba yisibusiso engingeke ngisinqabe uma kungenzeka abekhona owesibili. Kungabe sibusiswe sobabili noMaKhanyile ngoba kungabe kungowethu sobabili uma efika,” usho kanje.UMncwabe uthe ibandla lamaNazaretha likholelwa kuNkulunkulu futhi kuba yisinqumo somuntu ngamunye ukuthatha unkosikazi wesibili.“Uma uMfundisi eshadisa kunombuzo ongasali, wokuthi nishada umshado wabantu noma okaNkulunkulu yini. Uma nishada okaNkulunkulu kusuke kusho ukuthi uzoba nonkosikazi oyedwa. Uma uthe ushada owabantu kusho ukuthi uzomthatha unkosikazi wesibili,” ubeke kanje."
    },
    {
        "content": "SIBEKELWE imibandela eqinile isikhungo i-Educor, nguNgqongqoshe weMfundo ePhakeme uDkt Nobuhle Nkabane, obuyisele okwesikhashana ukubhaliswa kwaso ngaphansi komnyango wakhe njengoba sase sikhishiwe. Lesi sikhungo esinamakolishi amane akhishwa ngaphansi kwabhalisiwe owayenguNgqongqoshe walo mnyango uDkt Blade Nzimande, ngenxa yokungayilandeli imibandela ebekelwe izikhungo zemfundo.Amakolishi athintekayo kulokhu yi-Damelin, City Campus, Icesa City Campus ne-Lyceum College.UDkt Nkabane uthe uzobuyisela okwesikhashana ukubhaliswa kwe-Educor, uma izohlangabezana nayo yonke imigomo nemibandela yeCouncil on Higher Education (CHE), ngaphambi kokuqala uhlelo lokufunda nokufundisa.Uthe okunye ngukuthi kumele isikhungo silethe umbiko wokusebenza kwaso njalo ngenyanga emnyangweni.“Kumele izinhlelo zokufunda nokufundisa zibe sezingeni. Kumele kulethwe umbiko zinyanga zonke obandakanya izitatimende zokusebenza kwemali, izibalo zezitshudeni ezibhalisile kanjalo nezinye izimfanelo.” Uthe njalo ngekota kumele isikhungo silethe umbiko oveza ukuthi kunozinzo ngasemalini.“Kumele kube nokuvuleleka ngasemabhukwini athinta imali. Uma kukhona izinselelo lesi sikhungo kumele sisheshe sikubike lokhu emnyangweni.” Uthe banqume ukubuyisela ukubhaliswa kwaso okwesikhashana ngoba bengafuni kuphazamiseke izitshudeni ezibhalise khona.“Kumele ngikucacise ukuthi ukubuyiselwa kwaso okwesikhashana njengesikhungo esibhalisiwe, akusho ukuthi sekuyaphela ngohlelo lwezomthetho oluqhubekayo phakathi kwesikhungo nomnyango. Nginalo ilungelo lokuhoxisa isinqumo sesikhashana uma kungukuthi imibandela engiyibekile ayilandelwa,” kugcizelela uDkt Nkabane. Uthe bazimisele ngaso sonke isikhathi ukweseka izikhungo ezilandela imigomo kahulumeni.Le migomo uthe ibekelwe ukuvikela izitshudeni nokuqinisekisa ukuthi zithola imfundo esezingeni.UNzimande ngesikhathi ehoxisa ukubhaliswa kwesikhungo wakuveza ukuthi kusuka ngo-2012, bebesinxenxa ukuthi silungise izinto eziningi ababekhala ngazo.Ezinye zazo ukungalethi imininingwane yokusebenza kwemali, bekukokotelwa isibalo sezitshudeni njengoba izibalo bezishayisana, ukungakhokhelwa kwabasebenzi kanjalo nezinye izinto.Ukubuyisela ukusebenza kwesikhungo kuzosiza izitshudeni ebezingazi ukuthi zizoziqedelaphi iziqu zazo."
    },
    {
        "content": "UZOBHALISA kwiNHI emtholampilo, kudokotela noma esibhedlela esinenkontileka ne-NHI uma uqala ukuya khona, ngemuva kwalokho ngeke kudingeke ukuthi ubhalise, uma uya kunoma yimuphi omunye umtholampilo, udokotela noma esibhedlela ngoba amarekhodi akho azobe esetholakala kubo bonke abahlinzeka ngezempilo abanenkontileka. Ngabe abantu bazokwazi ukusebenzisa izinsiza abazithandayo?Yebo.  Abantu bazokwazi ukuthola odokotela abanenkontileka ye-NHI, emitholampilo noma izibhedlela eziseduze nabo, kungakhathaleki ukuthi ezikahulumeni noma ezizimele.Yiziphi izinsiza ezizohlinzekwa ngaphansi kwe-NHI?I-NHI izokhava inzuzo yosizo lwezempilo oluphelele ezikhungweni zezempilo ezinenkontileka ye-NHI zikahulumeni nezizimele.Ama-Medical Aid ngeke avumeleke ukuthi akhave inzuzo ekhavwe iNHI uma isiqalile ukusebenza kodwa izibhedlela ezizimele zizoqhubeka zibe khona.Uma zisize iziguli zizokhokhelwa iNHI njengoba kwenza ama-mediacal aid njengamanje. Ayisezukubakhona imali okumele ikhokhwe isiguli eceleni ebizwa ngama-levy nama co-payments."
    },
    {
        "content": "IMIDLINZO nokunukana ngokuthakatha emndenini, kutholakala amathambo ‘kababa wekhaya’, ehlathini eliseduze komuzi wakhe okuthiwa besekuphele iminyaka ewu-15 kwabikwa ukuthi unyamalele.UMnuz Themba Njapha (87) waseNkanyisweni, eMbumbulu, kuthiwa umndeni bewusumcinge wahlanza ngedela kusuka ngoNovemba 2009, kanti ubesenzelwe ngisho imicimbi yesintu yokumkhuphula.Ngesonto eledlule, ligaye ngomunye umhlathi emndenini wakwaNjapha, umzingeli okuthiwa ubezicuphela izinyamazane ehlathini elisendaweni esawa ngezansi komuzi, ezithela phezu kwamathambo elaliswe ehlokozini, wahlaba umkhosi.UMnuz Dalisu Njapha ongowomndeni, uthe basondelile ukuzozibonela isimanga, bathola ukuthi izinsalela nebala ezikayise emva kokubona izimpahla ayenyamalale ezigqokile.“Wayegqoke ibhulukwe lesisosha, isikibha esibomvu namabhuzu. Yize isikibha besingasabonakali kahle, kodwa ibhulukwe namabhuzu bekugqamile okwenze kwabalula kithina ukubona ukuthi amathambo akhe. Sizolinda imiphumela yolibofuzo njengoba kuthathwe igazi kwamanye amalungu omndeni, nakuba singangabazi ukuthi wuye,” usho kanjeUveze ukuthi atholwa nje, kuvele kukhona ukubhekana ngeziqu zamehlo phakathi kwemindeni yoyise njengoba yakhelene, kanti kunezinsolo eziqinile zokuthi abesendlini kayise omncane kukhona abakwaziyo ngokunyamalala kukayise, aveze ukuthi umgilwa unguyise omdala olamana namzalayo. Kuthiwa yomithathu imizi yoyise yakhelene kangangoba ihlukaniswe wuthango, kanti isimo sibe muncu kakhulu emva kokutholwa kwamathambo.Elandisa Isolezwe ngezinsolo abanazo, uthe ngosuku olwandulela okwalahleka ngalo umufi, emzini kayise omncane kwakunomcimbi owawungaqondakali, kufike izangoma. Kwathi ngakusasa umufi wanyamalala wangaphinde watholwa, wathungathwa kwaze kwayekwa.Ugcizelele ukuthi okuqinisa izinsolo ezithi wabulawela endaweni okutholakale kuyo amathambo - okukholakala ukuthi awakhe - iyenyukela kakhulu, njengoba eminyakeni ayesekuyo wangesenawo amandla okuhamba endaweni enjalo ngenxa yokukhula. Uveze ukuthi kunesipikili esingene ethanjeni, nocingo abasola ukuthi waboshwa ngalo, kanti izinsalela zitholwe zidindilizile, okukhombisa ukuthi wayengagqitshiwe.Uthe emva komhlangano womndeni awubize ngo-Ephreli kulo nyaka - ohlanganisa izindlu ezintathu zoyise - zaqina kakhulu izinsolo zokuthi wenzakaliswa.“Kulowo mhlangano, kwavela ukuthi izangoma ezazikhona zazizoqinisa igceke ngoba kuthiwa kunomuntu omubi emndenini obathakathayo. Bathi bacupha kanti izangoma zaveza ukuthi owenza lokhu kukhona okuzomehlela, okuthe ngakusasa kwanyamalala ubaba,” kusho yena.Uthe okubadidayo ngisho sekutholwe amathambo, uyise omncane akazange alubhade ukuzobabaza nje ekubeni sekunguyena kuphela koyise osadla anhlamvana.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseMbumbulu, avule idokodo lophenyo ngokufa komuntu."
    },
    {
        "content": "Kufanele azinuke amakhwapha amaqembu asale ngaphandle ngesikhathi kwabiwa izikhundla kuhulumeni waKwaZulu-Natal nasesiShayamthetho.Nakuba iningi lamaqembu ameleleke esiShayamthetho libaliwe ngesikhathi kuqokwa ikhabhinethi lesifundazwe, amaqembu amabili, i-MK ne-EFF awatholanga lutho.La maqembu awazange alibone elidlalayo ngesikhathi kuqokwa undunankulu waKwaZulu-Natal, uMnuz Thami Ntuli, uSomlomo wesiShayamthetho sesifundazwe uNksz Nontembeko Boyce, nePhini likaSomlomo wesiShayamthetho uNksz Mmabatho Tembe.Laba baholi abaqokwayo baqhamuka kwi-IFP, ANC neDA.Nangesikhathi uNtuli ememezela ikhabhinethi lesifundazwe, i-MK ne-EFF abazange bavele ngoba ikhabhinethi lakhiwe abaholi be-IFP, ANC, DA ne-NFP.I-IFP ithole izikhundla ezithe xaxa futhi inabaholi abane abangabaphathiswa. Labo oMfundisi Musa Zondi ophethe uMnyango wezokuThuthukiswa koMnotho, uMfundisi Thulasizwe Buthelezi oseMnyangweni wezokuBusa ngokuBambisana kanye neziNdaba zoMdabu, uNkk Thembeni kaMadlopha-Mthethwa woMnyango wezoLimo, noMnuz Mntomuhle Khawula okwezamaSiko nezeMidlalo.I-ANC ithole izikhundla ezintathu. UMnuz Siboniso Duma uzophatha uMnyango wezokuThutha nokuHlaliswa kwaBantu, uNksz Nomagugu Simelane usazoqhubeka nokuphatha uMnyango wezeMpilo bese kuthi uMnuz Sipho Hlomuka engamele ezeMfundo.IDA icoshe iminyango emibili ewele kuMnuz Francois Rodgers kwezeZimali, noMnuz Martin Meyer eMnyangweni wezeMisebenzi yoMphakathi.I-NFP ithole isihlalo esisodwa esisezandleni zikaNksz Mbali Shinga, ophethe uMnyango wezokuThuthukiswa koMphakathi.Imiphumela yokhetho KwaZulu-Natal ibiphoqa ukuthi kube nohulumeni wokubambisana ngoba alikho iqembu elathola izihlalo ezanele ukuthi libuse ngokuzimela.Lena yokubusa ngokubambisana KwaZulu-Natal, ayiyintsha njengoba ngaphambili sekuke kwabambisana i-IFP ne-ANC.I-MK iyona enezihlalo eziningi esiShayamthetho njengoba inezingu-37 kwezingu-80, i-EFF inezimbili.Njengeqembu elathola izihlalo eziningi esiShayamthetho, iMK bekulula kuyo ukufuna abazoyeseka ukuze ikwazi ukuphatha KwaZulu-Natal. Sekusemlandweni ukuthu leli qembu lichithe isikhathi esiningi liziba eyokwakha uhulumeni, lalibala ukukhononda ngemiphumela yokhetho.Kuyimanje kunecala eliseNkantolo yezoKhetho, lapho iMK ifuna ukuthi kuchithwe imiphumela yokhetho lwangenyanga eyedlule.Umhlaziyi wezepolitiki oseNyuvesi yaKwaZulu-Natal, uMnuz Zakhele Ndlovu, uthe iMK ibizoshaya ngamaphiko kuhulumeni waKwaZulu-Natal, ukube yasheshe yasukuma.“Njengoba i-IFP inikezwe izikhundla ezine ekubeni yathola izihlalo ezingu-15 okhethweni, lokhu kusho ukuthi iMK ibizothola okungenani izikhundla eziyisithupha.“AbeMK kufanele bayiqaphele le nto ingagcini isibaqhatha bodwa. Uyabona kuyimanje ngiyazi ukuthi abantu abaphezulu ohlwini lwe-MK bayasho ukuthi ngabe lezi zikhundla ziphethwe yibo.”UNdlovu uthe ubona amaqembu ayingxenye kahulumeni wobumbano ecazelene kahle izihlalo.“Indlela okucazwe ngayo izikhundla ihambisana nezihlalo ezatholwa yila maqembu ngesikhathi kunokhetho. I-IFP ithole izikhundla eziningi ngoba iyona enezihlalo eziningana kulaba esebenzisana nabo.”I-ANC iyona enikezwe iminyango ethola isabelo esibhekile uma kwabiwa izimali KwaZulu-Natal.Esabelweni sanonyaka esiwu-R150 billion, uMnyango wezeMfundo wathola imali eningi, wabelwa uR63 billion, ulandelwa uMnyango wezeMpilo owathola uR53 billion.UMnyango wezokuThutha walala isithathu, wathola uR13 billion.UNdlovu uthe kungenzeka ukuthi i-ANC icushiwe njengoba inikezwa le minyango.“Mhlawumbe bafuna ukubona ukuthi izowakhipha ngendlela okuyiyo yini amathenda. Njengoba i-DA iphethe uMnyango wezeZimali, iyona ezogada ukuthi amathenda akhishwa ngayiphi indlela.”I-IFP ikwazile ukuthola iminyango ebalulekile, ikakhulu owezokuThuthukiswa koMnotho, nowezokuBusa ngokuBambisana kanye neziNdaba zoMdabu.UNdlovu uthe uMnyango obaluleke kakhulu kwetholwe i-IFP owezokuBusa ngokuBambisana kanye neziNdaba zoMdabu.“Ikakhulukazi njengoba u(Mfu Thulasizwe) Buthelezi (uMphathiswa womnyango) engundunankulu kaZulu. Lo mnyango uzomxhumanisa namakhosi.”UNdlovu uthe akayizwa kahle eyokuthi uMnyango wezokuPhepha koMphakathi ufakwe ngaphansi kwehhovisi likaNdunankulu.“Umsebenzi omkhulu indaba yokuphepha komphakathi. UNdunankulu unomsebenzi omkhulu wokuhola ikhabhinethi omhlalele. Angiboni ukuthi uzokwazi ukuzibhanqa kahle zombili lezi zinto.”Njengoba usuqokiwe uhulumeni wesifundazwe, umsebenzi wokuhambisa izidingo kubantu kufanele uqale ngokushesha.Laba baholi abaqokiwe abaqhamuka emaqenjini ahlukene kufanele bakhohlwe ukungaboni ngaso linye obekukhona phakathi kwabo ngesikhathi kukhankaselwa ukhetho.Lona umyalezo owagcizelelwa nguNtuli ngesikhathi ethula ikhabhinethi.“Sinomsebenzi omkhulu wokwakha kabusha iKwaZulu-Natal. Ngiyazi ukuthi ngesikhathi sikhankasela ukhetho sasinemiqulu yezethembiso zokhetho eyehlukene. Kodwa-ke manje sekuyisikhathi sokuba sibeke phambili izidingo zabantu baKwaZulu-Natal. Sonke sibhekeke ukuba sisebenze ngokwethembeka nangokucophelela.”Mkhulu umsebenzi ohlalele ikhabhinethi laKwaZulu-Natal elisha.Kule minyaka eyedlule isifundazwe sibhekane nezinkinga eziningi okubalwa ukuhlasela kwezikhukhula, izibhelu zokuzitapela, nokubheduka kobhubhane iCovid-19."
    },
    {
        "content": "IHLALELE ovalweni imindeni enamathuna afakwe amatshe asemathuneni eZwelethu eMlaza ngokucekelwa phansi kwawo.Ngokuthola kwaleli phephandaba kunowesilisa okungaziwa noma uhlala emijondolo eyakhiwe eduze kwamathuna noma uqhamuka kwenye indawo, okuthiwa  ufika ephethe isando aphihlize noma iliphi ithuna alithandayo.UNkk  Ntombifuthi  Xaba,  onelungu lomndeni elingcwatshwe kula mathuna, uthe yena nomndeni wakhe bebeye emathuneni beyohlanza ithuna likadadewabo ongcwatshwe khona, izolo bafica inqwaba yamatshe ecekelwe phansi.\"Sizithele komunye umuntu naye onelungu lomndeni elingcwatshwe kuyo le ndawo, wathi usehlale efika ezobheka ukuthi ithuna lesihlobo sakhe alicekeliwe yini phansi. Uthe useke wafica indoda  iphihliza amathuna ngesando. Uthe waya emahhhovisi kamasipala  aziwa ngoSizakala aseMlaza wayobika kodwa akasizakalanga. Bathi izindaba ezithinta amathuna aziqondene nabo akazame ikhansela,\" kusho uNkk Xaba.Uqhube wathi okubaphatha kabi ukunganakwa kwamathuna akule ndawo.\"Mina nginamalungu omndeni angcwatshwe eWentworth, eMerebank kanye nakhona la eZwelethu. Kulawa amanye amathuna kunonogada abagade esangweni. EZwelethu akukho nogada, abantu bazingenela noma ikuphi ngoba ukhonkolo okubiywe ngawo omunye webiwa kwasala izikhala ezinkulu okungangena kuzo nemoto. UMasipala weTheku sifisa ukuthi ungenele, uqashe onogada noma uqhamuke nendlela yokuvikela amathuna. Amatshe amathuna ayabiza. Uma senililungisile niwumndeni niye nizitshele ukuthi niqedile,\"  kusho uNkk Xaba.Uphendula kulokhu umasipala, uthe: “Lolu daba belungakabikwa ngokusemthethweni kuMasipala weTheku. Umasipala ukhathazeke kakhulu ngendlela yokuziphatha enobugebengu. Sinxusa imindeni enamathuna acekelwe phansi ukuthi ibike lolu daba emaphoyiseni, ukuze  kuboshwe abenzi bobubi. Siyasigxeka lesi senzo esiwukungahloniphi indawo yabantu abalele.” "
    },
    {
        "content": "LIZOBUYELA ngoMeyi 9, eNkantolo yeMantshi yaseMzimkhulu, icala lowesilisa (20) osolwa ngokubulala ngesihluku isaguga saseClydesdale, eMzimkhulu, ngeledlule.Kuthiwa isidumbu sikaNkk Nokubonga Rose Memela (89) sitholwe sishisiwe egumbini lakhe lokulala ngoLwesibili, kanti kusolwa ukuthi umsolwa ovele enkantolo ngoLwesine, uqale wamdlwengula umufi ngaphambi kokuba amklinywe aphinde amshise.Umzukulu kagogo, uNksz Vuyokazi Memela othe namanje basasezinhlungwini, uthe umsolwa ubabulale bephila ngokubulala ugogo wakhe ngesihluku.“Sithandazela ukuthi kwenzeke ubulungiswa njengoba umsolwa eboshiwe. Into asenze yona singumndeni ibuhlungu. Ugogo ubefana nomama kithi, ubeyikho konke,” kusho uNksz Memela.Uchaze umufi njengomuntu obewusizo emphakathini, waveza ukuthi kwayena umsolwa ubeke azofuna usizo kuye.“Ubehlale efika ezocela ukukha amanzi ekhaya, ugogo amvumele ngaphandle kwenkinga kodwa ekugcineni ubone kugcono ambulale ngesihluku,” kubeka uNksz Memela.Uqhube wathi babonga abantu balapho abeqashe khona umsolwa, okuyibo abaholele ekutheni agcine eboshwa emva kwesigameko.“Emva kwesigameko, baqale baqaphela ukuthi wenza izinto ezingajwayelekile, bangagcina lapho, baphinde baqaphela nokuthi ugqoke izicathulo zakhe (ugogo). Bamvalele ekhoneni bembuza imibuzo,” usho kanje.Ugqube wathi bathe uma bebona ukuthi ubanika izimpendulo ezingagculisi, bathi bazomqhuba bamhambise emndenini kamufi.“Kuthiwa uvele wacela ukuthi uma eyiswa khona, okungenani kubizwe amaphoyisa kuqala, nokuyilapho okuvele khona ukuthi kukhona akwaziyo ngesigameko,” kusho yena.Elandisa ngokwenzeka kwesigameko, uthe senzeke esathathwe yindlela yamatoho eThekwini.“Ngithole ucingo ngezikhathi zasekuseni ngosuku lwesigameko, omakhelwane bengazisa ukuthi kuyasha ekhaya. Baphuthume baya khona, bathi uma befika, bathola ukuthi ugogo ushile egumbini lakhe lokulala.” Uqhube wathi basola ukuthi umsolwa isigameko usenze khona ngezikhathi zasekuseni.“Isidumbu sikagogo besibekwe phansi eduze kombhede wakhe. Eshile, kwasha nombhede nezinye izimpahla ebezisegumbini lakhe lokulala,” usho kanje.Ngesikhathi evela enkantolo umsolwa ngeledlule, kuthiwa uyinqabile ibheyili.IMeya kaMasipala waseMzimkhulu, uNkk Jabulile Msiya, ithe abesifazane bendawo bathutheleke enkantolo, bafike bamasha, bezwakalisa ilaka labo ngesigameko besho nokuthi abafuni umsolwa adedelwe ngebheyili.Uqhube wathi okwenze bamasha ukuthi abamdingi endaweni.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseMzimkhulu abophe owesilisa ngecala lokudlwengula, elokubamba inkunzi nelokubulala owesifazane osemdala amhlasele kwakhe.Uthe umsolwa uvelile enkantolo, wagcinwa esitokisini."
    },
    {
        "content": "KUPHELILE ngezikhaftini ezibizayo zakwaTupperware njengoba abanikazi bale nkampani e-United States befake amaphepha aveza ukuthi abanamali enkantolo.Le nkampani ivale ifemu yayo yokugcina e-United States kulo nyaka kwahlukumezeka abasebenzi abangu-150 abadiliziwe.Ngokombiko weReuters, le nkampani ifake amaphepha okuthi ayinamali ngoLwesibili, kanti kuvele ukuthi ikweleta u-R12 billion engakwazi ukuwukhokha.Kuvele ukuthi ngonyaka odlule iye yakhala ngokwehla kokuthengwa kwezitsha zayo.Ize yaxosha obeyisikhulu sayo uMnuz Miguel Fernandez, isikhala sakhe savalwa nguNksz Laurie Ann Goldman njengoba isifake amaphepha okuthi ayinamali.ITupperware yasungulwa ngo-1946, emuva kokuthi umsunguli wayo uMnuz Earl Tupper ekhiqize isikhaftini esinesivalo esingakuchithi ukudla kodwa esivuleka uma sesivulwa wumuntu.Lezi zikhaftini kuthiwa zaba nedumela elikhulu kwabesifazane okuyibona ababenzela abayeni ukudla abazokuphatha emsebenzini, babe sebeqala ukuzidayisa benza nemicimbi okwakusuke kuhlangenwe kuwo ukuheha abanye ukuba badayise izikhaftini.Kuthiwa kule minyaka ewu-80, i-Tupperware ibincike kakhulu kubantu abayidayisela imikhiqizo yayo ngaphandle kokuthola uqeqesho oluthile, iningi labantu abawu-300 000 abadayisa i-Tupperware kuthiwa bekungabesifazane.Ezinkundleni zokuxhumana kuhlukene imibono njengoba usaziwayo wakuleli, u-Anele Mdoda, enze ihlaya lokuthi abantu abangapheki yibona abawise i-Tupperware njengoba ubusetshenziselwa ukuphatha ukudla.Abanye bamphendule ngokuthi kulesi simo somnotho kaRamaphosa otshekile sebefaka ukudla esikhaftinini zika-ice cream, abanayo nemali yokuthenga i-Tupperware.Abanye bathe kungcono ngoba abazali kade babewuthenga ukuthi uhlobise ngakho usazoba khona."
    },
    {
        "content": "KUPHAZAMISEKE ukufunda esikoleni iNkoningi Primary, eNtambanana, abafundi bezithela phezu kwesidumbu sikathishomkhulu silenga ngentambo kwelinye lamakilasi, emagcekeni esikole ngoLwesine ekuseni, okukholakala ukuthi uzibulele.UMnuz Welcome Mathenjwa (43) okuthiwa bekungakapheli nezinyanga eziyisithupha ethathe isikhundla sokuba wuthimkhulu kulesi sikole, kukholakala ukuthi uzilengise ngoLwesithathu ebusuku, njengoba isidumbu sakhe kuthiwa sibonwe abafundi ekuseni, silenga ekilasini obekungafundeli muntu kulo elisondelene nekhishi lapho bephakelwa khona.Umthombo weSolezwe ocele ukungadalulwa, ongomunye wabazali bezingane ezifunda kulesi sikole, uthe umufi ngosuku olwandulela okutholakale ngalo isidumbu sakhe, uvalelise othisha ngokubosela inyama, kungekho okusolisayo.“Kuthiwa ubize othisha wabosela inyama kwamnandi nje ngaphakathi esikoleni kungekho okusolisayo. Ngesikhathi kufika ibhasi eligibela othisha njengoba besebenzisa lona, izimoto zabo bezishiya edolobheni ngenxa yesimo somgwaqo ongemuhle, uthe uzobalandela kukhona asematasa ngakho, uzolandwa wumngani wakhe,” kusho umthombo.Uthe uphinde wanxusa unogada unogada esikoleni ukuthi naye agibele ibhasi nothisha ayomthengela okuthile edolobheni okusokala ukuthi ubenza izaba zokumqhelisa, efuna ukusala yedwa.Kuthiwa isimo sibe muncu kakhulu esikoleni kwaphoqa ukuthi othisha nabafundi babuyele emakhaya, kuqhuma isililo.Lo mthombo uthe kukholakala ukuthi uqale wadla umuthi wokubulala amagundane ngaphambi kokuthi azibulale, njengoba ububonakala ezandleni uchitheke naphansi egunjini okutholwe isidumbu sakhe kulo.Uthe esinye isijuqu sentambo okukholakala ukuthi kunqanyulwe kuyona azihilele ngayo, beyisesikhwameni sakhe ebesisele ehhovisi. Kuthiwa ngaphambi kokuthi aphase inhlolokhono ethatha izintambo njengothishomkhulu kulesi sikole, ubefundisa kwesinye samabanga aphezulu esikhona endaweni, i-Eminingi High.UMnuz Zazi Xaba ongusihlalo wesigungu esengamele isikole, uthe namanje basashaqekile ngokwenzekile.“Akukho nje engikusolile obekudla uthishomkhulu njengoba sigcina ukubonana besihlele ukuthi sibe nomhlangano kusasa (esho namhlanje), lapho besizodingida khona ngezinto ezithinta isikole okubalwa kuzo umcimbi wokuvalelisa abafundi bakwa-Grade 7 nokulungiswa kwesikole,” usho kanje.Uthe ngokolwazi analo, uthishomkhulu ungowokudabuka eSikhaleni, kanti akubanga lula ukukhuluma namalungu omndeni wakhe kwazise nafike endaweni yesigameko abeqandula ngenxa yezinhlungu zokulahlekelwa yilungu lawo.Imizamo yokuthola umndeni kamufi igcine iphunzile.Njengenjwayelo, okhulumela uMnyango wezeMfundo KwaZulu-Natal, uMnuz Muzi Mahlambi, ugcine engatholakalanga ukuze aphawule. Uthunyelelwe imiyalezo washayelwa kodwa kwacweba iziziba okuyinto esiyinsakavukela. Okhulumela amaphoyisa KwaZulu-Natal uConstable Thenjiswa Ngcobo, uthe amaphoyisa aseNtambanana asevule odokodo lophenyo ngokufa komuntu."
    },
    {
        "content": "SEKULINDWE isinqumo semantshi ecaleni eselidonse iminyaka emine lokubulawa ngesihluku kowayengumfundi ka-matric u-Andile ‘Bobo’ Mbuthu (16).Izolo uMbuso nommeli wabasolwa benze izethulo zokugcina,  benxenxa iMantshi uSanele Hlatshwayo ukuba ibavune.Isigwebo sizowiswa ngasekupheleni kukaJuni ngenxa yokuthi iNkantolo yeMantshi yaseVerulam, elalele icala, inohlu lwamacala amaningi okumele iwalalele.UMbuso unxenxe uHlatshwayo ukuthi ulahle abamangalelwa abahlanu ngecala lokuthumba nelokubulala uBobo.Bancike kakhulu ebufakazini obethulwa owayengumsolwa futhi engumngani kaBobo owaphenduka ufakazi woMbuso ezininda nabamangalelwa.Umshushisi uthe okwenziwa abamangalelwa kuBobo babekuhlelile futhi benomqondo bezama ukuziveza kumphathi wabo owayebelwe utshwala..Ngakolunye uhlangothi ummeli wabamangalelwa uMnuz Chris Gounden, uthe uMbuso uhlulekile ukuvezela inkantolo ubufakazi bokuthi wayekade ethunjiwe uBobo nokuthi kwakuhleliwe ukubulawa kwakhe.Unxenxe imantshi ukuthi ingabalahli ngamacala abathweswe wona okungenani ayibathole benecala lokushaya.UBobo washaywa wafa ngo-Ephreli 2020 esolwa ngokweba utshwala endaweni yobumnandi okwakungekamzala wakhe uMnuz Mlungisi Thabethe, eMagagula Lounge, eHambanathi oThongathi.UGounden uthe uThabethe uyena owayalela abamangalelwa ukuthi bashaye uBobo ephethe isibhamu ngesandla ebatshela ukuthi uma bengamshayi yena uzoshaya bona.UMbuso ukuchithile lokhu ubuza ukuthi kungani abamangalelwa babekade besebenzela umuntu abamsabayo futhi oyingozi emphakathini njengoba sebesho manje enkantolo?Ubuze nokuthi kungani bengayanga emaphoyiseni emumva kwesigameko beyobika ukuthi kwenzekeni uma kungeve kuyinhloso yabo ababekade bekwenza?.UThabethe wadutshulwa wafa ngo-2021 esigamekweni esingahlobene nokufa kukaBobo. Wayengummangalelwa wokuqala ecaleni ngaphambi kokuthi abulawe.Bobahlanu abamangalelwa okungoMnuz Andile Nhleko, Mncedisi Mzobe, Siyanda Msweli, Lindani Ndlovu noMalusi Mthembu bayawaphika amacala abathweswe wona. Bebephelele bonke enkantolo izolo futhi bebukeka bezikhululekele.Kukhona lapho uHlatshwayo ebuze khona umshushisi wathi kungani uMbuso wasebenzisa lo fakazi ekubeni kucaca ukuthi uyena owabamba iqhaza elikhulu kushaywa umufi waze wafa.Ubuze nokuthi inkantolo ithini ngobufakazi abethulile obebukade bushintshashintsha?Umshushisi uphendule wathi leso yinqumo esathathwa abaphathi bakhe ophikweni lwezokushushisa.Uqhube wathi ufakazi wenza amaphutha ngoba wayena-18 ethula ubufakazi obase budonse izinsuku eziningi elokhu ephicwa uGounden ngemibuzo.Enkantolo bekukhona amalungu omndeni kamufi angaphuthi uma kuqulwa leli cala athe amagange ukuzwa isinqumo senkantolo.Yagcwala izinkundla zokuxhumana i-video eyayiveza uBobo emabokoboko elele phansi egxiza igazi eshayiwe.Kuthiwa washaywa usuku lonke wafa, isidumbu sakhe kwayiwa naso eBhamshela sabaselwa nezinkuni emphongolweni ebusuku. Ngakusasa ekuseni kuthiwa izinsalela zesidumbu zahlakazwa ngepiki zase zifakwa ezikhwameni nezitini, ezifanayo nezazisemzini kaThabethe, saphonswa edamini.Satholwa emuva kwezinsuku izinsalela zesidumbu, imiphumela yolibufuzo yaqinisekisa ukuthi kwakungezikaBobo."
    },
    {
        "content": "INKUNZI eluvava kwezokuphathwa kweminyango kahulumeni, uDkt Kwazi Mbanjwa, iwumholi omusha weMK KwaZulu-Natal emuva kokudilizwa kophethe lesi sikhundla.IMK isematheni kulezi zinsuku emuva kokugila izimanga okhethweni iqala nje nokungena futhi inezinyanga ezimbalwa imenyezelwe.IMK yamenyezelwa ngowayengumengameli, uMnuz Jacob Zuma, ngoDisemba nyakenye, wathi uyayishiya i-ANC ngeke asayivotela. Emuva kwalokho kudilike umthangala abantu bejoyina ubuthaphuthaphu kuleli qembu elisha.UMbanjwa waduma kakhulu engumqondisi-jikelele kuhulumeni waKwaZulu-Natal kudala. Uke waba wumeluleki kaZuma kudala.IMK imthumelele incwadi imazisa ukuthi nguyena osezophatha isikhundla somdidiyeli wesikhashana eKZN. Encwadini uMbanjwa uncengwa ukuthi asiphathe ngobunono isikhundla.“Uyanxuswa ukuthi usebenzise amandla onikwe wona ngokunakekela, ungawasebenzisi budedengu. Ubeke phambili ukukhulisa iqembu lilungele ukhetho lohulumeni basekhaya ngo-2026,’’ kusho incwadi Isolezwe eliyibonile.UMbanjwa uqokwa nje bekusanda kudilizwa uMnuz Simphiwe Mpungose obesahlale isikhashana esikhundleni. Ngaphambi kukaMpungose kwakudilizwe uMnuz Nhlanhla Ngidi.UNgidi naye uwugalagala kwezokuphathwa kukahulumeni futhi wadilizwa isigubhukane, wangachazelwa ukuthi kwenzenjani. Ukuqokwa kukaMbanjwa kulesi sikhundla abanye bakuhumusha ngokuthi iMK ilungiselela ukuthatha uhulumeni.Kusaqhubeka izingxoxo zokubusa ngokubambisana emuva kokuthi engekho onqobe ngengcaca eKZN. I-MK inezihlalo ezingu-37 KwaZulu-Natal ezithole emuva kokhetho futhi ihleli esicongweni.Endaweni yesibili kuhleli i-IFP ngezihlalo ezingu-15, ilandelwe yi-ANC ngezingu-14. Endaweni yesine kukhona i-DA ngezihlalo ezingu-11, ilandelwe yi-EFF ngezihlalo ezimbili.I-NFP ilele emsileni ngesihlalo esisodwa kodwa naso esingenamehluko uma sekuxoxwa. Kulindeleke ukuthi ubunjwe maduze uhulumeni uma sekukhona amaqembu avumelanayo."
    },
    {
        "content": "IQEMBU eliholwa owayengumengameli, uJacob Zuma, iMK, seliyalele amalungu ePhalamende naweziShayamthetho ukuba ashiye ezikhundleni aziphethe eqenjini.IMK iyalele lamalungu ukuba agxile emsebenzini wawo wasePhalamende naseziShayamthetho.Lo myalelo uqukethwe encwadini ebhalwe unobhala jikelele weMK, uDkt Sifiso Maseko, ebonwe yiSolezwe. Incwadi kaMaseko ibhalwe ngoLwesithathu.Ngesikhathi iMK ikhansela ukhetho, uZuma wayevele eshilo ukuthi bonke  abazojutshwa kuhulumeni ngeke banikwe izikhundla eqenjini.UZuma wakhala ngokuthi umkhuba wokuthi abaholi baphathe izikhundla kuhulumeni nasemaqenjini iwona owenza ukuthi inkohlakalo ibhebhetheke.UZuma wathi ukuphatha kwabaholi izikhundla kuhulumeni nasemaqenjini kubaphendula amasosha azikhuzayo, wathi akekho obakhalimayo noma sebephuma endleleni.Encwadini, uMaseko ukhumbuze abaholi abathintekayo ngalezinkulumo ezenziwa uZuma ngaphambi kokhetho.“UZuma wakubeka kwacaca emihlanganweni yeqembu nangesikhathi ekhankasela ukhetho ukuthi amalungu e-MK azojutshwa ezikhundleni kuhulumeni kufanele ehle ezikhundleni aziphethe eqenjini.“Iqembu likuthumele ePhalamende njengelungu elethembekile. Njengoba usamukele lesi sikhundla, uyaziswa ngokusemthethweni ukuthi awusenasikhundla sokuhola eqenjini.”Labaholi abathintekayo badonswe ngendlebe ukuba bangaphinde banikeze izinhlaka zeqembu imiyalelo.Lesinqumo sizochaphazela abaholi abaningi kwiMK.Phakathi kwabo ohola iMK ePhalamende, uDkt John Hlophe, ophinde abe yiphini likamengameli kwiMK. Lokhu kusho ukuthi uHlophe kufanele ashiye kwesokuba yiphini likamengameli.Umyalelo kaMaseko usho ukuthi iMK isizokuba nobuholi obusha KwaZulu-Natal. Bobabili umdidiyeli weMK KwaZulu-Natal, uDkt Kwazi Mbanjwa, nomgqugquzeli wayo uMnuz Thobani Zuma, bangamalungu esiShayamthetho.UMaseko ukhipha lencwadi nje ivele ikhona imvunge ngaphakathi kwiMK njengoba kukhona amalungu afuna ukuthi kube nongqungquthela yokukhetha ubuholi.Kukhona abakhala ngokuthi abaholi abajutshwe ePhalamende naseziShayamthetho abanaso isikhathi esanele sokwenza imisebenzi yeqembu.Laba bathi ukungabi nesikhathi esanele kwabaholi abajutshwe ePhalamende naseziShayamthetho ikhona okwenze ukuthi iqembu lingenzi kahle ezinkethweni zokuchibiyela zakamumva.Mumva abaholi beMK abaqhamuka ezifundeni eziyisishagalombili zaKwaZulu-Natal bahambele emzini kaZuma, beyocela ukuthi kube nengqungquthela yokukhetha ubuholi beqembu. Imizamo yokuthola ukuphawula kokhulumela iMK, uMnuz Nhlamulo Ndlhela, ayizange iphumelele."
    },
    {
        "content": "IQEMBU elikhankaselwa owayengumengameli, uJacob Zuma, iMK, liphinde lehlula i-ANC komunye umbango wasenkantolo.INkantolo eNkulu eThekwini ichithe icala ebelifakwe yi-ANC, ebisola iMK ngokuntshontsha igama nophawu lophiko lwayo lwezempi oselahlakazwa, uMkhonto weSizwe.Isicelo se-ANC sichithwe nezindleko zaso. Isinqumo sikhishwe ngoMsombuluko ekuseni.Kube yinjabulo kumalungu eMK abezolala icala ngesikhathi kuthulwa isinqumo.Owabhalisa ngokusemthethweni iMK, uMnuz Jabulani Khumalo, uthe kubajabulisile  ukunqoba icala.Uthe sebezogxila emkhankasweni wokhetho.Leli yucala lesibili lapho iMK ihlula i-ANC.Icala lokuqala lalithethwa eNkantolo yezoKhetho, lapho i-ANC yayifuna kukhishwe iMK ohlwini lwamaqembu angenele ukhetho."
    },
    {
        "content": "UKUCHITHWA kwesicelo se-ANC sokuthi kususwe ohlwini lokuvota iqembu Umkhonto weSizwe (MK), owesekwa ngowayengumengameli we-ANC nezwe uJacob Zuma, kwenza abaholi beMK baye eNkantolo eNkulu eThekwini beshayela phezulu njengoba kuhlala icala elithinta ukuqanjwa kwaleli qembu kanjalo ne-logo yalo. I-ANC yaya enkantolo ikhala ngokuthi leli gama ne-logo okohlaka lwayo olwalulwa nobandlululo.Izolo inkantolo yezokhetho igqeme  i-ANC udume lwengozi, i-ANC ibifuna kususwe ohlwini iMK njengeqembu elibhalisiwe njengoba ibithi kukhona imigudu engalandelwanga ngesikhathi ibhaliswa.Lesi sinqumo sikhishwe yiJaji uLebogang Modiba, othe akukho okungahanjiswanga ngendlela ngesikhathi ikhomishini yezokhetho i-Independent Electoral Commission, ibhalisa leli qembu nyakenye.Ijaji lithe i-ANC yahluleka izikhawu ezimbili ukufaka isicelo sokuthi kuchithwe iMK ingabhaliswa.“Kumele izinuke yona amakhwapha i-ANC ngoba yahluleka ukuphikisa ukubhaliswa kweMK. Ngakho ke ngiyasichitha isicelo se-ANC.”IMK yaveza ukuthi i-ANC ayizange ikuphikise ukubhaliswa kwayo kwaze kwaba uZuma umemezela ukuthi uzokweseka leli qembu njengoba kuzovotwa ngoMeyi 29.Leli qembu elabhaliswa nguMnuz Jabulani Khumalo ngoSepthemba nyakenye, lisamukele lesi sinqumo lathi linethemba lokuthi lizophumelela naseThekwini.UKhumalo okhulume namalungu abezolalela isinqumo izolo, uthe awaphinde aphume ngobuningi bawo namhlanje eThekwini.“Sesiyohlangana ne-ANC evotini maqabane. Noma kuthiwa banifaka umunwe esweni, ningaphenduli noma nilwe, kodwa nithi sizohlangana evotini. UMsholozi uzobe elungiselela ukuhola izwe ngoJuni 1, ngoba sizodla umhlanganiso okhethweni,” kusho uKhumalo.Uncome isinqumo senkantolo wathi siveza ukuthi azichemile yize kukhona abese befake izinto ezisho okunye ezinkundleni zokuxhumana.Uthe abakwazi ukuqhubeka baholwe abantu abadla inkece yomphakathi.Okhulumela i-ANC uNkk Mahlengi Bhengu-Motsiri, uthe bayaweseka umthetho futhi bayasamukela isinqumo senkantolo.Uthe abantu bakuleli banelungelo lokuthi bajoyine noma iliphi iqembu okuyinto abayilwela kanzima.“Icala beliphakathi kwe-ANC ne-IEC sikhala ngemigudu engalandelwanga ngesikhathi kubhaliswa iMK. Asiphikisani nokuthi iMK ibekhona emqulwini wokuvota. Siyaphikisana nokuthi leli qembu lisebenzise uphawu lweMK negama elethiwe ngalo ngoba yizinto ezilawulwa yi-ANC. Lezi ngezinye zezinto esiyokhuluma ngazo eNkantolo eNkulu eThekwini kusasa (namhlanje). Asifuni ukuthi izinto ezithinta i-ANC zisetshenziswe abafuna ukuzicebisa bona,” kusho uNkk Bhengu-Motsiri.Okhulumela i-IEC uNkk Kate Bapela, uthe isinqumo senkantolo sifakazela ukuthi balandela yonke imigudu ngesikhathi bebhalisa iMK. "
    },
    {
        "content": "IQEMBU Umkhonto weSizwe lithi ngeke limsuse ohola leli qembu ePhalamende uDkt John Hlophe, ekubeni yilungu lohlaka olululeka umengameli ngezobulungiswa.Okhulumela leli qembu uMnuz Nhlamulo Ndhlela, uthe bazolwa kuze kube sekugcineni nezinhlangano ezifuna kukhishwe uHlophe kwi-Judiciary Services Commission, ngoba unamava kwezobulungiswa.“Ngeke sizwe ngezinye izinhlangano ukuthi ubani okumele simjube, nokungamele. Noma kuthiwa inkantolo iyasichitha siyoqhubeka nomsebenzi wethu, uHlophe akayi ndawo.” Usho lokhu nje inkantolo enkulu yaseWestern Cape ayizange isikhiphe isinqumovecaleni elifakwe yi-DA nezinhlangano ezehlukene ezifuna kuchithwe uHlophe, kwi-JSC.I-JSC iphinde iphakamise okumele babe ngamajaji nezimantshi kuleli. Amajaji abelalele leli cala, athe azokhipha isinqumo maduzane.Kuqalwe ngoLwesine ukudingidwa kwalolu daba kule nkantolo njengoba lezi zinhlangano okuyi-Freedom Under Law ne-Corruption Watch, zifuna uHlophe achithwe kwi-JSC.I-AfriForum iya eNkantolo yoMthethosisekelo ukuyophikisana nalesi sinyathelo sePhalamende sokufaka uHlophe kwi-JSC. U-Adv Thabani Masuku SC omele uHlophe, unxuse inkantolo ukuthi isichithe lesi sicelo esiphuthumayo sokuthi uHlophe angabi yingxenye yeJSC.Uthe kumele lezi zinhlangano zikhokhe nezindleko kuleli cala ngoba yizona ezihudulele uHlophe enkantolo, noma kuthiwa uyawina noma uyachithwa. “Uma kukhishwa uHlophe kwi-JSC kuyosho ukumnqinda umsebenzi wakhe wasePhalamende. I-DA isasho into eyodwa emaphepheni ayo mayelana nokungamfuni uHlophe okuyinto ehlulekile ukuyilwa ePhalamende,” kusho uMasuku.Uthe ukuze uHlophe abe yilungu le-JSC kudingeka abe yilungu lePhalamende kuphela, akukho okunye.Ummeli weMK, u-Adv Dali Mpofu, ukhale nge-DA wathi ifuna izinkantolo zinqumele iPhalamende indlela okumele lisebenze ngayo.Uthe akumele izinkantolo zisetshenziselwe ukuphendula izinqumo ezithathwe yiPhalamende.“Lokhu okwenzeka la enkantolo kuyimizamo zokuphinde zingcwabe uHlophe, ngoba emnyama. UHlophe waphundlwa izimendlela zokuba yijaji, ngakho lesi sicelo salezi zinhlangano siyimizamo yokuthi aphinde acindezelwe futhi,” kusho uMpofu.Uthe i-DA kwakumele ilwe ukuphakanyiswa kukaHlophe njengelungu lePhalamende okuyinto leli qembu elingakwenzanga.Uchithe ukuthi iJSC iyona eqoka amajaji, wathi lowo msebenzi okamengameli wezwe."
    },
    {
        "content": "UMKHONTO weSizwe (MK) uthi umethule umthwalo uBonginkosi Khanyile odilizwe esikhundleni sokuba wumholi wentsha yeqembu nabanye abenabo kulolu hlaka lokuhola abantu abasha. Ukudilizwa kukaKhanyile esikhundleni kumenyezelwe yiqembu lakhe izolo ekuseni ngencwadi. UKhanyile uchithwe noGazuzu Nduli obengumdidiyeli waseGauteng. Kuchithwe noThapelo Maisha obeyiphini likamengameli.Isolezwe  lizibonile izincwadi ezithunyelelwe laba baholi bentsha baziswa ukuthi baxoshiwe futhi kufanele balinde iqembu ukuthi lizobajuba kuphi.UMkhonto weSizwe okuphuzwa ngawo itiye kulezi zinsuku, umenyezelwe owayengumengameli uJacob Zuma ngoDisemba nyakenye. UZuma washingila wachizela uKhongolose ethi akasahambi nawo useqome iMK azoya nayo okhethweni.UKhanyile owaduma emkhankasweni i#FeesMustFall, ubeqokelwe esikhundleni ngoJanuwari nonyaka njengoba esechithwa manje.Okhulumela uMkhonto weSizwe uMnuz Nhlamulo Ndhlela, uthe banqume ukubadedela abaholi bentsha ukuze bakhankase kahle ezinhlakeni zentsha.“Kufanele babhekane nomsebenzi wokukhankasa kubantu abasha ukuze beseke uMkhonto weSizwe. Bekufanele sibethule umthwalo ukuze bakhankase kahle bengaxakwe yilutho. Khumbula phela nokuthi akekho umuntu onesikhundla, noma wubani angashintshwa nanini, sonke nje sihlala silindile,’’ kusho uNdhlela.Kuthe kusabatshazwa lokho kokuchithwa kukaKhanyile nabanye, kwavela ukuthi uMinenhle Cibane obengunobhala-jikelele wesikhashana naye uchithiwe. UKhanyile wayeyilungu le-EFF elivuthayo, wasuka kuyona waya kwiPatriotic Alliance egcine imxoshile.Uthushuke eqenjini iMK lapho afike wanikwa khona isikhundla lesi asediliziwe kusona. UKhanyile ubesanda kuba sematheni ngezinto ahambe ezisho emphakathini.Kukhona lapho ashutshwa khona ekhaca abantu ngolaka ebabiza ngabadayisi. Kukhona nalapho akhuluma khona ngesankahlu ecaza izikhundla eqenjini ethi uZuma wuyena ngqo shishilizi.Kwenzeka konke lokhu nje, iMK isematheni emuva kokuthi uZuma enqobe icala abelifake enkantolo emangalele inhlangano eyengamele ukhetho i-IEC. UZuma uphume phambili kade ekhala ngesinqumo se-IEC sokumnqabela ukuthi aye ePhalamende uma bethola izihlalo.UKhanyile uzanywe kaningi ocingweni lungangeni."
    },
    {
        "content": "IQEMBU eliholwa owayengumengameli, uJacob Zuma, iMK, lichayise i-ANC ebizama ukulinxenxa ukuba libe ingxenye yezingxoxo zokubusa ngokubambisana.Okhulumela i-ANC, uNkk Mahlengi Bhengu-Motsiri, uveze ukuthi iMK izibe izicelo zabaholi be-ANC zokuba kuhlanganwe.Ukusho lokhu ngesikhathi ekhuluma nabezindaba, izolo, lapho ebekhuluma khona ngokuxoxwe emhlanganweni wekomiti elibhekele ukusebenza kwansuku zonke kwi-ANC obubhunga eyokubusa ngokubambisana.I-ANC isembhidlangweni wokuthola amaqembu ezobusa ngokubambisana nawo njengoba ingazange iwine ngamalengiso ngesikhathi kunokhetho ngeledlule.IMK ilele isithathu ngokwezibalo zamavoti.Abaholi beMK sebekusho kaningi ukuthi ngeke baxoxe ne-ANC uma isaphethwe uMengameli Cyril Ramaphosa.UNkk Bhengu-Motsiri uthe ubuholi obuphezulu kwi-ANC buzamile ukuxhumana neMK kodwa zangabuya izimpendulo.“Kube nemizamo eminingi yokuxhumana neMK kodwa ke asikayitholi impendulo. Umnyango uzohlezi uvuliwe kuwo wonke amaqembu afuna ukuyisa izwe phambili. Thina siyi-ANC sizimisele ukuxoxa nawo wonke amaqembu ezepolitiki. Yebo singaba nemibono ehlukene kodwa sinethemba lokuthi singakwazi ukusebenzisana sonke. Thina sibeke phambili izwe.”UNkk Bhengu-Motsiri uthe sebeziqalile izingxoxo namanye amaqembu athole izihlalo eziningi ePhalamende, iDA, EFF, IFP, NFP nePA.Uuthe banethemba lokuthi izingxoxo nala maqembu zizohamba kahle.“Okusinikeza ithemba ukuthi lamaqembu avumile ukuhlangana nathi sixoxe. Lokhu kukutshela ukuthi nabo bafuna ukubona lolu daba luxazululeka. Kodwa ke konke kuzoncika ezingxoxweni. Thina esikufunayo ukuthi kube nohulumeni ozohlanganisa onke amaqembu“Kuzobe kungekhona okokuqala siba nohulumeni ohlanganisa amaqembu. Ngisho nasezikhathini lapho esasiwine khona ngamalengiso, sasike siwafake amaqembu amancane. Ude Lille (uNkk Patricia) weGood, uyingxenye kahulumeni. UHlengwa (uMnuz Mkhuleko) we-IFP uwusihlalo weScopa (Standing Committee on Public Accounts).” UNkk Bhengu-Motsiri uthe kujwayelekile ukuthi kube netwetwe uma kunezingxoxo zokubusa ngokubambisana, wathi bazokwenza isiqiniseko sokuthi izingxoxo ziphothulwa ngokushesha.Namhlanje kuzoba nomhlangano wesigungu esiphezulu kwi-ANC ozothatha isinqumo sokuthi imaphi amaqembu abazosebenzisana nawo.UNkk Bhengu-Motsiri uthe kuneziphakamiso ezintathu okuzoxoxwa ngazo, nokho angafuni ukuzidalula.Isolezwe lithole ukuthi isiphakamiso sokuqala esokuthi i-ANC ibambisane namaqembu athole izihlalo, ezinye iziphakamiso zithinta ukusebenzisana ne-DA ne-IFP ngezindlela ezehlukene."
    },
    {
        "content": "UNOBHALA -JIKELELE obambile kweloMkhonto Wesizwe, uMnuz Sihle Ngubane, uthi babhalele iPhalamende belazisa ukuthi uMnuz Jabulani Khumalo, waxoshwa akufanele abe sohlwini lwabo.Kumanje iMK inezihlalo eziwu-58 ePhalamende, ezithole emuva kokugila izimanga okhethweni lukazwelonke ngenyanga edlule.UKhumalo owabhalisa iqembu, nguyena ophezulu ohlwini lwamalungu eMK aya ePhalamende, emuva kokuthi kukhishwe igama likaJacob Zuma. Igama likaZuma likhishwe emuva kwesinqumo senkantolo eyathi akufanele aye ePhalamende.UKhumalo ubelele isibili ngaphambi kokuthi igama likaZuma lihoshwe ohlwini. UNgubane uthe ngeke bakwazi ukumelwa nguKhumalo ngoba waxoshwa eqenjini.“Yinto ejwayelekile nje, amaqembu ayalwenza ushintsho ohlwini uma esexoshiwe umuntu. Sibhalele iPhalamende silicela ukuthi uKhumalo akhishwe sabanika nencwadi yokuxoshwa kwakhe bayalusebenza udaba manje,’’ kuchaza uNgubane.Ethithwa uKhumalo ngalokhu uthe nguyena umholi weMK ePhalameende noma ngabe kukhona abangakuthandi lokho.“Ngiphakathi impela, yimina umholi weMK ePhalamende, uNgubane ukhuluma into angayazi nje. Kusho ukuthi abafundile ngoba imithetho yePhalamende iqondile. Nani anobathumelela umthetho bawufunde kahle,’’ kuphendula uKhumalo.UNgubane ubuziwe ukuthi bazoya yini ePhalamende ngoba benesikhalo ngemiphumela yokhetho, wanqaba ukuphendula. Uthe ucela ukuphawula ngodaba lukaKhumalo bese kuphelela lapho hhayi okunye.Phambilini abe-IEC bakucacisile ukuthi amaqembu awakwazi ukuchibiyela uhlu lwawo kuze kube kuhlala iPhalamende okokuqala.Kwenzeka konke lokhu nje uKhumalo ulufake enkantolo udaba lokuxoshwa kwakhe kwiMK. Udaba lwangena enkantolo kwalalelwa izethulo sase siyagodlwa isinqumo."
    },
    {
        "content": "IQEMBU lepolitiki uMkhonto Wesizwe Party (MKP) lowayenguMengameli wezwe, uMnuz Jacob Zuma lithi alizimisele ngokwenza ubudlelwano ne-ANC eholwa wuMengameli Cyril Ramaphosa emva kokhetho.Liveze ukuthi lizimisele ukusebenzisana namaqembu azovumelana nokuthi uMengameli Zuma anikwe ushwele kamongameli.Okhulumela iMKP, uNhlamulo Ndhlela usho lokhu ngesikhathi ekhuluma nabezindaba kwi-IEC’s National Results Operations Centre eMidrand.Uthe wonke amaqembu azimisele ukukhuluma nabo kumele azimisele ngokuthi kushintshwe umthethosisekelo. Kwezinye izinto azibalile ukuthi kushintshwe nomthetho i-Irrigation Act ephoqa uhulumeni ukuthi uthenge amanzi emadamini aphethwe abantu abazimele.“Sifuna ukuthi kube nobumbano futhi asikungabazi ukuthi lokhu kuzokwenzeka. Sizozofinyelela kulokho asidlali. Le iyona ndlela esizoyisebenzisa ukuthi siye esivumelwaneni sokusebenzisana namanye amaqembu. Sizobheka ukuthi amaqembu ayayifuna inqubekela phambili futhi sizosebenzisana nahambisana nalo mbono wethu. Lokho ikona okuzocacisa ukuthi siyasebenzisana noma cha,” kusho uNdhlela.Uthe bafuna ukuthi amaqembu azimisele ukusebenzisana nabo avumelana nalo mthetho wokunika uZuma ushwele ukuze akwazi ukubuyela ephalamende.UNdhlela uthe ukusho lokhu njengoba kubukeka izinto zibavuna ukuthi bangaba yiqembu eliphikisayo ngokusemthethweni.“Ithina esizosho ukuthi ubani okumele abe ngumengameli futhi bese simbekela umgomo wokuthi anike uZuma ushwele.  Sizombuyisela uZuma ukuba ngumengameli ngisho ngabe asikawushintshi lo mthetho ,futhi lokho sizokwenza kalula. Yize kuke kwaba nezinsolo zokuthi alikho iqembu lepolitiki elizowina ngamalengiso kwaZulu-Natal, kodwa uNdhlela uthe bebezibekele ukuthi bazowina ngo-60% kulesi sifundazwe."
    },
    {
        "content": "SIYINDABA egudwini kumalungu omphakathi wasoDidini, eMbumbulu, isehlakalo sokudutshulwa kubulawe induna endaweni ebiphinde ibe ngusomabhizinisi.UMnuz Sphiwe Msweli (54) kubikwa ukuthi udutshulwe ngoyaba lwezinhlamvu eqeda kuvala ebhusha lakhe elibude buduze nomuzi wakhe.Umthombo weSolezwe uveze ukuthi uMsweli ubengusomabhizinisi owaziwayo nohlonishwayo kakhulu kule ndawo.“Akuqondakali ukuthi yini imbangela yokudutshulwa kwakhe. Sonke njengamalungu omphakathi siyazibuza siyaziphendula ukuthi ingampela ubulawelweni?’’Kuvela ukuthi abasolwa abadubule umufi bafike behamba ngeveni emhlophe okuthiwa babaleke ngayo sebedubulile. “Sizwe kuthiwa, uthe eselele phansi bamkhuthuza, asibange sisezwa ke ukuthi bathatheni,” kusho umthombo.Ugcizelele ukuthi uMsweli ubengusomabhizinisi othandayo ukufaka isandla ngenhloso yokulekelela abaswele emphakathini.Nomsebenzi wakhe wobunduna, umthombo uthe ubewenza ngokuzikhandla nangokuthembeka okukhulu.Okhulumela amaphoyisa KwaZulu Natal, uLieutenant Colonel Nqobile Gwala, uthe kuvulwe icala lokubulala, elokuzama ukubulala, nelokweba esiteshini samaphoyisa eMbumbulu.“Kubikwa ukuthi ngoMashi 8, owesilisa udutshulwe wabulawa, ngaphandle kwebhizinisi lakhe oDidini, eMbumbulu, ngabasolwa abangaziwa,” kusho uLt Col Gwala.Uqhube wathi umufi uphinde wantshontshelwa isibhamu sakhe, amaphoyisa asaphenya ngembangela yokubulawa kwakhe.Imizamo yokuthola umndeni ayiphumelelanga njengoba inombolo yocingo ebitholwe Isolezwe ibikhala ingabanjwa. Usihlalo weNdlu yobuKhosi boMdabu KwaZulu Natal, iNkosi Sifiso Shinga, ithe kuyabakhathaza ukuthi namanje akukho okutheni okwenziwayo ukulwa nesihlava sokubulawa kwezinduna namakhosi.“Akwenziwa lutho. Nomthetho awuyilimi indima yawo uma kuziwa ngakulolu daba,” kusho uShinga.Enza isibonelo, uthe amakhansela ayanikwa abaqaphi uma ezizwa engaphephile.“Kodwa ezinduneni, uhulumeni uye akhale ngokungabibikho kwemali. Ngokomthetho izinduna namakhosi akubona abantu okufanele bahambe ngaphandle kwabaqaphi.“Ngasohlangothini lwamaphoyisa, siye sibone amanye amacala okubulawa kwabathile ebekwa eqhulwini ngophenyo, kodwa awokubulawa kwezinduna namakhosi, wona awathathelwa phezulu,” kusho uShinga.Uthe kusuka ngo-2019, zingaphezu kuka-50 izinduna ezibulelwe, wathi amakhosi angu-12."
    },
    {
        "content": "UBEPHILA impilo yobukhazikhazi, ezikhangisa ngokuhweba ngeForex omunye wabasolwa ababhekene necala lokubulala ngesihluku abesifazane ababili eKenville ngempelasonto.Izidumbu zabangani, oNksz Anele Mbokazi noNksz Zizipho Gabisa zitholwe zidindilizile kule ndawo. UMnuz Lungani Mthethwa ongumsolwa wokuqala, uvela ezinkundleni zokuxhumana ephethe imfumba yemali engamaphepha, enxenxa abantu ukuthi abamlandele ebhizinisini leForex ukuze bacebe njengaye. Kwenye yama-video uze ayidalule  imali ayivezayo isekhalibhothini, ethi ingu-R3 million. “Ngingumhwebi weForex. Ilokhu ke okungikhuthaza kakhulu. Uma ngithi ngilandele, uzofana nami, ngisuke ngikhuluma ngento enje,” esho eveza imfumbamfumba yemali engamaphepha ekhalibhothini. Kukhona lapho eveza khona izinhlobonhlobo zezimoto zakhe zenani eliphezulu. Uphinde avele esezindaweni zomntakabani. Kuleli cala uboshwe nomngani wakhe, uMnuz Sandile Chili, ongumsolwa wesibili. Bevela eNkantolo yeMantshi yaseThekwini, kuvele ukuthi ngaphezu kwamacala amabili okubulala, kukhona namanye ababhekene nawo.Phakathi kwawo kukhona elokushaya, elokubamba inkunzi nelokutholwa nesibhamu esingekho emthethweni nezinhlamvu.Abameli babo, uMnuz Nyameka Jondwana noNkk Sibongile Khanyile bekhuluma nabezindaba ngaphandle kwenkantolo, bathe abangakudalula okwamanje ukuthi abasolwa bazowaphika amacala ababekwa wona.\"Yize singafuni ukukhuluma okuningi okwamanje njengoba uphenyo lusephansi, kodwa abasolwa bazowaphika wonke amacala ababekwe wona,“ kusho uKhanyile.IMantshi, uMnuz Scelo Zuma ilihlehlisele uSepthemba 4 icala ukuze abasolwa bacele ibheyili. Uveze ukuthi ngenxa yobucayi becala maningi amathuba okuthi lidluliselwe eNkantolo eNkulu (yaseThekwini). UMshushisi woMbuso uMnuz Calvin Govendor, uthe bazosiphikisa isicelo sebheyili ngoba abasolwa babulale abagilwa ngenhloso.Udalule ukuthi ihhovisi loMqondisi wezokuShushiswa koMphakathi linentshisekelo ngecala njengoba limayelana nesihlava sokubulawa kwabesifazane.Uphinde waveza nokuthi ngesikhathi abasolwa beboshwa eSouth Beach, eThekwini batholwe nesibhamu i9mm nezinhlamvu ezingu-16 neselula kaNksz Mbokazi.Abasolwa kuthiwe bazogcinwa esitokisini samaphoyisa eDurban North.Ngaphakathi enkantolo abasolwa bebebukeka bediniwe, bebiphile. UMthethwa ubegqoke ihembe elinombala o-brown avela eligqokile kwamanye ama-video akhe abonakala ezinkundleni zokuxhumana, uChili ubedlubhe ezimnyama. Bobabili bebelokhu beqalaza emumva, bebuka ukuthi obani abeze enkantolo.Isolezwe liqaphele ukuthi bekukhona imindeni yabasolwa kuphela, ingekho eyabagilwa.Ithintwa imindeni yabagilwa ithe iphansi phezulu namalungiselelo emingcwabo.Ngosuku lwesigameko, abasolwa kuthiwa bahamba bayolanda abafi emakubo eRiverview Park, eVerulam kwayiwa ebumnandini.Kuvela ukuthi abasolwa babashela abafi ngenhloso yokuthi kugcine kuyiwe ocansini, nokwathi uma kungasenzeki lokho, abasolwa babathatha abafi bayobadubulela eKenville.Isolezwe lithole ukuthi abagilwa nabasolwa bazane emasontweni amabili edlule, kuhlanganwa ememulweni othize.UNksz Mbokazi kuthiwa ubengumhlengikazi esibhedlela iGeneral Gizenga Mpanza Memorial (Stanger Hospital) kuthi uNksz Gabisa abe yi-pharmacist esibhedlela esizimele eMhlanga. Isolezwe lithole ngomthombo walo ukuthi kusize ucingo lukaNksz Mbokazi obelukubasolwa ukuthi batholakale njengoba ibifunwa kusetshenziswa enye ifoni eyi-Iphone enobuchwepheshe obukwazi ukuthola ifoni elahlekile yalolu hlobo. Isolezwe libuye lahosha ukuthi emotweni eyi-Mercedes Benz kutholakale amanye amaselula namajakhethi abantu besifazane. Abantu ezinkundleni zokuxhumana bebebabaza isihluku okubulawe ngaso abagilwa, kanti emuva kokuvela kwezithombe zabasolwa bebebiza uMthethwa ngesigebengu abanye bebethi sebephuma kuTik Tok wakhe. "
    },
    {
        "content": "UNGOTI wezomthetho uthi mancane amathuba okuthi inhlangano eyengamele ukhetho, i-Independent Electoral Commission (IEC), iphikise isinqumo esivumela owayengumengameli, uJacob Zuma, ukuba angenele ukhetho.UMnuz Mpumelelo Zikala, weZikalala Attorneys, uthe kungaba lukhuni ukuthi i-IEC iludlulisele phambili lolu daba ngenxa yesikhathi.“Inkinga enkulu ukuthi kune-timetable yokhetho, eshoyo ukuthi kufanele kwenzekeni, ngasiphi isikhathi. I-IEC iyona eyenza le timetable. Njengamanje i-timetable ithi i-IEC kufanele ishicilele uhlu lokugcina lwamagama abantu abazongenela ukhetho. Uma i-IEC ingathi ifuna ukusiphonsela inselelo isinqumo senkantolo lokho kungaphazamisa i-timetable.”I-IEC ithe ifuna izizathu eziholele ekutheni iNkantolo yezoKhetho ivumele uZuma ukuthi angenele ukhetho.Okhulumela i-IEC, uNksz Kate Bapela, uthe bakhuluma nabameli babo ukubheka ukuthi iziphi izinyathelo zomthetho abangazithatha.Lokhu ukusho esitatimendeni abasikhiphe emva kwesinqumo senkantolo sangoLwesibili.Inkantolo inqume ukuthi kwakungekho emthethweni ukukhishwa kwegama likaZuma ohlwini lwabantu abaya ePhalamende.Igama likaZuma lalikhishwe emva kwezikhalo zabantu abathi akavumelekile ukuba abe ilungu lePhalamende ngenxa yokuthi useke wagwetshwa izinyanga ezingu-15 ebhadla ejele.Umthetho awubavumeli abagwetshwe isikhathi esingaphezu kwezinyanga ezingu-12 ukuba baphathe izikhundla kuhulumeni.UBapela uthe basalinde ukuthi inkantolo ibanikeze izizathu zayo zokuvumela uZuma ukuba angenele ukhetho.“Kubalulekile ukuthi inkantolo isinikeze izizathu zayo ukuze siqonde kahle  ukuthi ifike kanjani kulesi sinqumo.”UNksz Bapela uthe bebengakanqumi ukuthi bazosiphikisa yini isinqumo senkantolo.“Njengamanje sixoxa nabameli bethu. Sizonquma ukuthi sizothatha ziphi izinyathelo uma abameli sebesilulekile. Kuzoba lula ukuthi basiluleke uma sesinazo izizathu ezenze ukuthi inkantolo ithathe isinqumo esithathile. Sinethemba lokuthi inkantolo izosinika izizathu ngokushesha, ukuze nathi sizokwazi ukuthatha isinqumo ngokushesha.”Udaba lokukhishwa kwegama likaZuma ohlwini bese lususe umsindo njengoba kukhona amalungu eMK abesabisa ngokuthi kuzoba nodlame uma uZuma egcine engavunyelwanga ukuba angenele ukhetho.UZuma uphezulu ohlwini lweMK lwabaya ePhalamende."
    },
    {
        "content": "IBASE ingomane yomlilo i-DA ngodaba lokujutshwa kwamalungu e-ANC ezikhundleni zikahulumeni futhi ibukeka iwukhwezela kakhulu kunakuqala. I-DA isuse umsindo omkhulu ithi i-ANC kufanele ikhiphe onke amaminithi emihlangano yekomiti lokujutshwa kwabantu.Kuhlala kukhalwa emazingeni aphansi komasipala abantu bethi kuqashwa ngokuthi umuntu ukuyiphi inhlangano akubhekwa kakhulu ukuthi uneziqu noma umsebenzi uyawazi yini.Kamuva nje i-DA isanda kumemezela ukuthi iwusabalalisela ezifundazweni umkhankaso wayo wokulwa nomgomo wokujuba amalungu ezikhundleni. Ithe ifuna ukuthi kuvele indlela okujutshwa ngayo abantu kuhulumeni wezifundazwe nakomasipala.Ithe uma i-ANC igoloza ukuyinika imininingwane, izoya enkantolo iyoyiphoqa njengoba yenzile kuKhongolose kuzwelonke.I-DA ikhala ngokuthi uhlelo lokujuba amalungu ezikhundleni olwenziwa yi-ANC, yilona kanye oludala inkohlakalo. Ikhala nangokuthi kujutshwa abantu abasuke bengenawo amakhono nesipiliyoni esifanele. Ikhala nangokuthi uma sebefakiwe ezikhundleni basuke bezodansela isigingci se-ANC benze inkohlakalo.UMholi weDA uMnuz John Steenhuisen, uthe umgomo wokujuba amalungu amaqembu ezikhundleni udala inkinga.“ Abantu bakhethelwa ezikhundleni kubhekwa ukuthi baphethe amakhadi aliphi iqembu bese kuchithwa abasuke bazi umsebenzi. Uma wenza kanjalo usuke ubanga ukuthi abantu bakuleli babe nenkinga enkulu ngenxa yokuba nomuntu ongawazi umsebenzi nonomlando wenkohlakalo,’’ kusho uSteenhuisen.Uthe yingakho izwe libhekene nokucinywa kukagesi nokungasebenzi kahle kwezinkampani zikahulumeni. Uthe uma bengena emandleni, bayophasisa umthetho wokuthi uqedwe lo mkhuba wokujuba abantu ezikhundleni ngokwamaqembu.Kuyini ukujutshwa kwamalungu ezikhundleni ?Inhlangano uma ingenela ukhetho bese inqoba ukhetho ingena kuhulumeni, kube sekuba nesidingo sokuthi kuqashwe abantu kuhulumeni. Izikhundla eziqavile abafakwa kuzona ezifana nezezinhloko zeminyango namaphini azo. Izinhloko zezinkampani zikahulumeni nezinye izikhundla eziqavile. I-ANC yaphumela obala yasho ukuthi yona inekomiti elijuba abantu ezikhundleni futhi ikwenza lokhu ngoba isuke ifuna ukufaka abantu abaqonda kabanzi imigomo ye-ANC. UMengameli Cyril Ramaphosa wayilanda kabanzi indaba evele phambi kwekhomishini eyayiholwa yiJaji Raymond Zondo. URamaphosa wathi akukhona ukufaka amalungu kodwa basuke bewagqugquzela ukuthi awafake izicelo nawo azobhekwa uma sekubhekwa abantu. URamaphosa wakuphika ukuthi inenkohlakalo indlela abajuba ngayo amalungu.URamaphosa watshela ikhomishini ukuthi abantu abasuke bebaphakamisela ezikhundleni basuke benawo wonke amakhono afunekayo, iziqu nesipiliyoni.Izinsolo ezibekwe kuyona i-DAI-DA ngesikhathi imatasa ikhwezela umlilo oshisa i-ANC, kuvumbuke izinsolo zokuthi nayo inawo amakomiti ajuba abantu ezikhundleni kodwa izenza ngcono. UMengameli we-ANC uRamaphosa ukhale kakhulu ngeDA ethi iyaxokiza ngoba nayo iyakwenza lokhu esola ngakho i-ANC.Kuvumbuke ababengabaholi beDA asebashiya kuyona bethi nayo inalo ikomiti elijuba abantu ezikhundleni lapho esuke iphethe khona. UMengameli we-ActionSA uMnuz Herman Mashaba uthe i-DA iyamangaza ngalokhu ekushoyo.“ Kufanele siyivimbe indaba yokuthi amaqembu ajube abantu ezikhundleni. I-DA yake yakuzama lokhu ngesikhathi ngiseyimeya kodwa kwasho ukuthi ngiyanqaba mina,’’ kusho uMashaba.UMnuz Zwakele Mncwango we-ActionSA oke waba kwiDA naye uke wabhala eyichitha indaba yesikhalo seDA ngalolu daba.UMnuz Dulton Adams we-ACDP uthe lolu daba kudlalwa ngalo ipolitiki njengamanje.USolwazi Kedibone Phako ekhuluma nabe-eNCA uthe kuyahlekisa okwenziwa yiDA ngoba nayo inawo lo mgomo njengoba ixake i-ANC.“ Uma ubheka lapho bephethe khona eCape Town, eTshwane neCity of Johannesburg bebezama ukuphusha osopolitiki babo ukuthi bangene ezikhundleni zokuphatha. Lokho kukodwa kudunga isimo sokusebenza kulabo abasuke bebekwe ezikhundleni,’’ kusho uPhako.Lo msindo okhona ukhomba ukuthi kusafanele kubhekwe kabanzi ukuthi awukho yini umthetho okufanele uphasiswe ukulawula indlela okufanele kwenziwe ngayo. Udaba lokuqashwa kwabantu lubaluleke kakhulu kuleli njengoba kushoda amathuba emisebenzi.Kungenzeka ukuthi baningi abaphuthwa wumsebenzi ngenxa yokuthi abawona amalungu amaqembu ezepolitiki kodwa bebe benazo zonke izimfanelo."
    },
    {
        "content": "KUQUBUKE umsindo emuva kokuvela kwezindaba zokuthi owayeyimeya yaseGoli, uDkt Mpho Phalatse, uhlukanise nobengumyeni wakhe uBrutus Malada, washada emuva kwezinyanga ezine ehlukanisile.Ngokubika kweSunday World, uPhalatse noMalada bekungakapheli neminyaka emibili beshadile.Kuthiwa manje ushade noMfundisi Gerald Nxumalo webandla iJubilee Global Ministries ngo-Agasti 31.UPhalatse (47) kuyahlaluka ukuthi akacucuzi ekuthatheni isinqumo ngomshado njengoba esedivose kabili. Okubenze bahlukana noMalada yingoba izihlobo zikaMalada bezivakasha endlini yabo nokuyinto abenenkinga nayo.UMalada ucashunwe ekuqinisekisa ukuthi bahlukanise ngo-Ephreli ngenxa yezinkinga zomndeni. Uthe babe nesikhathi esimnandi ndawonye.UPhalatse akatholakalanga ukuthi aphawule.Abantu ezinkundleni zokuxhumana  baphawule ngezindlela ezahlukene. UNtshavheni ubhale ku-X ukuthi abantu abamyeke ngoba uyakholelwa emshadweni.UShilukwa Nghonyma uthe: \"UDkt Mpho Phalatse uphule irekhodi, udivose wase eyashada esikhathini esingangezinyanga ezine.\"UBillions4Her2 uthe uMpho Phalatse uyaqhubeka nempilo, akachithi sikhathi. Uthe uyambongisa.UJuddeRo uthe uPhalatse ubepheka imbuzi ngomhluzi wenye."
    },
    {
        "content": "ZISASHAQEKILE namanje izihlobo zomngani ogwaze wabulala omunye emqashweni wakhe kwaH eNtuzuma, ngoLwesihlanu.UNksz Fezeka Dlamini (32) obeqashe kwaH kodwa ongowokuzalwa eMtshezi, kuthiwa ubulawe ngowesifazane obengumngani, bengamathe nolimi naye. Kuthiwa umgwaze ngommese wokupheka.Ziningi izinto ezikhulunywayo okuthiwa ziyimbangela yokubulawa kwakhe.Udaba lokuphuma kwesidumbu sikhishwa ngumngani, belukhulunywa nasezinkundleni zokuxhumana.Abanye bathi umsolwa ucasulwe ukuthi umufi okuthiwa ubenemali, ubesethi useyolala yena kanti umsolwa ubesafuna kuqhutshekwe kuhlalwe kuphuzwe.Abanye bathi bekubangwa imali yokuqasha.Isolezwe likwaze ukuthola udadewabo kamsolwa, uNksz Sanelisiwe Ngqeqe (39) othe umsolwa uyamlama.Uthe namanje isajama ingqondo uma ethi uyaqala uyacabanga ukuthi kwenzeke kanjani ukuthi udadewabo omncane, abulale umuntu abebengamathe nolimi naye.“Umufi wafikela ekhaya ngesikhathi ezozama impilo eThekwini. Uhlale iminyaka engu-15 ekhaya ngaphambi kokuyohlala emqashweni. Baqala lapho ukuzwana nodadewethu,” kusho uNksz Ngqeqe.Uthe ukuhlala emqashweni ubesanda kuqala.Uthe ngisho abantu bakubo kamufi, bebethi uma bezobheka amatoho eThekwini, bebefikela kubo sekungathi bangumndeni.Echaza ngokuzwana kukamufi nomsolwa, uthe bese kungathi bayazalana.“Umuntu obengazi, ubezitshela ukuthi yizelamani. Esikhathini esiningi udadewethu ubekuthola kulula ukuvuleleka kumufi kunokuthi avuleleke kimi ngingowakwabo,” kulandisa uNksz Ngqeqe.Uthe emva kokwenzeka kwesigameko, ushayelwe ucingo yizingane zakwabo ezimelamayo njengoba bengasenabazali futhi kunguye omdala, wathi abamtholanga ocingweni kwaze kwaba ukuthi baya eZimangweni, lapho ahlala khona.“Ngifike endaweni yesigameko esethule umufi, udadewethu esethathwe ngamaphoyisa, kugcwele inqwaba yabantu,” kusho uNksz Ngqeqe.Uthe ugcine engayizwa imbangela ecacile yokuxabana kwabo.“Ngizwe kancane kuthiwa bebebanga imali ye-rent kodwa ngazibuza ukuthi bayibanga kanjani imali ye-rent udadewethu enekhaya esalishiyelwa ngabazali bethu kwaM. Ngizibuze ukuthi yini emhlanganisa nemali ye-rent?” usho kanje, wathi uhlela ukuphindela khona endaweni yesigameko ayoqala phansi abuze ukuthi bekubangwani.Udalule ukuthi umufi nomsolwa bebefika ezinkambeni zikaFaro futhi bekuke kwenzeke ukuthi baphikisane ngamazwi.“Kodwa ubuthi uyababona ngakusasa, sebeyazwana, sebeyahleka, usungaphika ukuthi ngayizolo bebeke baphambana ngemibono,” kuchaza uNksz Ngqeqe.UNksz Ngqeqe ubelokhu ekhale njalo ngelithi noma ngabe kuthi bese kufike isikhathi sokuthi umufi ashone kodwa “ubese angaze ahambe ngesandla sikadadewabo pho?”Ukhale nangokuthi umsolwa njengoba eboshiwe nje, ubashiye nengane enezinyanga ezinhlanu, eyazalwa singakashayi isikhathi.Okhulumela amaphoyisa KwaZulu-Natal, uthe amaphoyisa aseNtuzuma abophe owesifazane emva kokusolwa ngokugwaza umngani wakhe washona emgwaqweni uMartin Gumede kwaH eNtuzuma, ngoLwesihlanu.“Kuthiwa umufi ubesemqashweni wakhe nomngani bephuza ngesikhathi kusuka ingxabano. Kuthiwa umsolwa ugwaze umufi washona. Uboshwe ngamaphoyisa, kanti uzovela enkantolo namuhla,” kusho uNetshiunda."
    },
    {
        "content": "UPHIKO lwezokushushisa kuleli ludide abaningi luveza ukuthi kukhona izicelo zebheyili olungeke luziphikise emacaleni athinta inkohlakalo nokukhwabanisa okwaholela ekubulaweni kwababili enyuvesi yaseFort Hare.Umbuso wamukele ukudedelwa kwabasolwa abangu-12 ngebheyili kodwa yala yaphetha ukuba kudedelwe abanye.Abasolwa bakamuva abangu-15 baboshwe ngenyanga edlule ezifundazweni ezine zakuleli. Kulaba basolwa kukhona no-Anwar Khan ongumnikazi wenkampani yonogada edume ngokugada osaziwayo futhi wayengunogada ka-Aka okungumrepha wakuleli owadutshulwa wabulawa eseThekwini ngonyaka odlule.Abasolwa abayishumi kulaba babhekene namacala okukhwabanisa nenkonhlakalo badedelwe ngebheyili engazange iphikiswe ngumbuso. U-Anna Smith, Paul Tladi, Lucrecia Davids, Mbulelo Gingcana, Nkateko Mawila, Nozuko Mabombo, Thamsanqa Sonjica, Craig Retief, Bradley Conradie noNthabiseng Makhoba bonke badedelwe ngebheyili kaR5000 umuntu ngamunye.Imigomo nemibandela yebheyili yabo ithi kumele basayine njalo ngoLwesithathu esiteshini samaphoyisa esiseduze futhi banikele emaphoyiseni izincwadi zabo zokuvakasha. Abanye abasolwa ababoshwa nabo uSarga Burger noGosain van der Haarhave bona badedelwe ngebheyili kaR50 000. Ngesitatimende esithunyelwe kwabezindaba, umbuso uveze ukuthi ngeke uziphikise izicelo zebheyili zalaba basolwa kodwa uzophikisa ezintathu, okungezikaTerrence Joubert, Anwar Khan no-Isaac Plaatjies obeyisikhulu esiphezulu kule nyuvesi. Umbosu uthe uPlaatjies uyayishalazela ibheyili kodwa ukuyilungelo lakhe ukuthi ayicele.  “Kuyilungelo lakhe ukufaka isicelo sebheyili kodwa kumele kucace ukuthi umbuso uzosiphikisa. Njengamanje uKhan noJoubert bazofaka izicelo zabo ngoLwesihlanu.Kulaba basolwa abangu-15, abayisishiyagalolunye bangabasebenzi abaqashwe iyona le nyuvesi kanti laba abanye ngosomambizinisi abaphakela le nyuvesi ngemisebenzi eyahlukene."
    },
    {
        "content": "KUSUKE umsindo ecaleni lokubulawa kukaSenzo Meyiwa kuphikiswana ukuthi kuyiqiniso yini ukuthi uKelly Khumalo waveza izinombolo zeselula ezimbili emaphoyiseni wazigodla ezinye.UMeyiwa owayeyisilomo sikanozinti we-Orlando Pirates neBafana Bafana, wadutshulwa wabulawa ekaKelly eVosloorus, eGauteng ngo-2014. Kushushiswa abalisa abahlanu okuthiwa banikwa itoho lokujuqa uMeyiwa.Izolo bekuphekwa ngemibuzo ungoti wamaselula wasemaphoyiseni uLieutenant Colonel Gideon Gouws emuva kokuqeda ukwethula ubufakazi.Icala lisesigabeni lapho uMbuso weneka khona ubufakazi bamaselula uzama ukuveza ukuxhumana kwabamangalelwa nokwazana kwabo.U-Advocate Thulani Mngomezulu omele ummangalelwa wesithathu, uMthobisi Mncube uvukuze udaba lwamaselula nezinombolo zikaKelly. UMngomezulu ubezama ukuveza ukuthi uMncube akaze axhumane noKelly bexoxa ngokujuqa uMeyiwa. UMngomezulu uthe unencwadi kaKelly efungelwe lapho edalula khona izinombolo zakhe ezimbili.UMngomezulu uthe kulezi zinombolo akuveli ukuthi uKelly waxhumana noMncube. UMngomezulu unqandwe yiJaji uRatha Mokgoatlheng elithe kuke kwavela ukuthi uKelly wayenezinombolo noma amaselula amaningi ngaphezu kwayisithupha.IJaji licele uMshushisi woMbuso u-Advocate George Baloyi ukuthi alekelele kulokhu. UBaloyi uhambisane nejaji wathi ziningi izinombolo zikaKelly ezatholwa amaphoyisa kunalezo aziveza yena.“ Nkosi yenkantolo ufakazi owungoti wamaselula uColonel Lambertus Steyn wathi uKelly wayenezinombolo eziyisishiyagalombili,’’ kusho uBaloyi.Udaba lwamaselula kaKelly luke lwavela phambilini ngesikhathi kuthiwa wayexhumana nabamangalelwa. Ngesikhathi abameli bepheka ufakazi ngemibuzo kuke kwasuka isidumo kusolwa iJaji ngokuxhamazela nokuba nethika.UMngomezulu usole iJaji ngokuba nethika lingamniki ithuba elanele lokwendlala udaba.“ Inkosi yenkantolo ibuye igagamele ingabi nakho ukubekezela,’’ kusho uMngomezulu. IJaji langazibeka phansi nalo lathi hhayi ngoba lihluthuka kodwa likhuluma iqiniso.UMnuz Sipho Ramosepele ubuye wakhala ngento efanayo ethi ijaji alibaphathi kahle bengabameli libuye lingababekezeleli kahle. Icala liyaqhubeka namuhla kulindeleke ukuthi uMbuso ubize omunye ufakazi."
    },
    {
        "content": "SIYINDABA egudwini kumalungu omphakathi wase-17 eMlaza isehlakalo sokutholakala kwesidumbu somuntu sikhishwe ikhanda emathuneni akule ndawo.Kuvela ukuthi ngoLwesine amaphoyisa anikele kule ndawo ngemuva kokuba elunywe indlebe ngokuthi kukhona isidumbu esimbiwe sasuswa ikhanda kwahanjwa nalo.Kuvela ukuthi amaphoyisa efika endaweni yesigameko, afice ibhokisi lingaphandle komgodi.Kuthiwa bekugcwele igazi endaweni yesigameko phansi njengoba kubonakale sengathi ikhanda lijuqulwe khona emathuneni. Isidumbu besingaphandle kwebhokisi.Umthombo okhulume neSolezwe Ngempelasonto ukhona endaweni yesigameko, uthe lokhu abakubonayo akujwayelekile nhlobo.\"Njengoba ngikhuluma nawe nje bhuti, ngikhona lapha. Nali ibhokisi phambi kwami, isidumbu sijuqulwe ikhanda. Ikhanda akwaziwa ukuthi lithathwe lase liyiswa kuphi,'' usho kanje.Isidumbu kuvela ukuthi ngesomuntu wesilisa futhi singcwatshwe ngoMeyi 12 kuwona lo nyaka.Kuvele ukuthi lesi sidumbu ngesomuntu obephila nokukhubazeka njengoba impilo yakhe yonke ubengaboni emehlweni. Kuvela ukuthi bakhona nabanye abangaboni emehlweni emndenini wakubo, okuthiwa babehlala kwa-U, eMlaza kodwa base befudukela, eKapa.Umphakathi osondelene nalawa mathuna okhulume neSolezwe Ngempelasonto uzwakalise ukukhathazeka okukhulu ngalokhu okwenzekile.Amalungu omphakathi acele ukuba kugodlwe amagama awo, athe ayathuthumela uma ecabanga ngalento eyenzekile.Abuze ukuthi aphephe kangakanani amathuna ezihlobo zawo uma kuzoba nabantu abangena kalula nje emathuneni, bambe igodi bese benukubeza isidumbu.Ngaphambilini kuke kwaba namahemuhemu okuthi isidumbu sisuswe nezingalo, okugcine kutholakale ukuthi akunjalo.\"Imbi kakhulu lento esiyibone yenzeka kulawa mathuna. Uma ingasukunyelwa kuyacaca phela ukuthi kusazombiwa ezinye izidumbu kule ndawo,'' kukhalaza ilungu lomphakathi.Elinye ilungu lomphakathi likhale ngokuthi umndeni uzwiswa ubuhlungu besibili njengoba isidumbu sesiqale phansi sayiswa emakhazeni.Bakhale kakhulu nangokuthi sekumele kube khona abantu abawaqaphayo amathuna ukuze kugwemeke izehlakalo zalolu hlobo.Okhulumela amaphoyisa KwaZulu-Natal, uColonel Robert Netshiunda, ecashunwa yi-IOL, uthe amaphoyisa abizelwe endaweni yesehlakalo azithela phezu kwethuna elimbiwe. Uthe athole nokuthi ikhanda belinqunyiwe.“Kuvulwe icala lokumbiwa kwethuna ngokungemthetho nokunukubezwa kwesidumbu,” kusho uNetshiunda."
    },
    {
        "content": "USAKHUNGATHEKILE umndeni kamabhalane wasesikoleni iMbazwana Primary eHangaz eMbazwana otholakale ezihilele ngoMgqibelo.UMnuz Musawenkosi Sunshine Zikhali (57) kuthiwa utholwe esethule kuveranda wasekhishini emzini wakhe.Ngokusho kwelungu lomndeni elibuye libe sekomitini lezokuphepha emphakathini uMnuz Vuyani Zikhali, umufi uphume engumuntu oyochitha amanzi endlini encane, kodwa watholwa eseshonile ngabo-6 ekuseni.Uthe uphume egumbini lakhe nonkosikazi lokulala ewumuntu oyochitha amanzi endlini encane ngaphandle ngabo-6 ekuseni, wangabe esabuya.“Utholwe esethule, ezilengisile, kwase kwaziswa amanye amalungu omndeni ngomshophi,” kusho uZikhali.Udalule ukuthi umshophi wenzeka nje bekukhona ukhanjana obelwenziwe njengoba umufi ebevakashelwe abashana bakhe abahlala ezindaweni ezikude.“Bekubuswa, kodwa kungesikho ukuthi bekunomsebenzi obukhona. Bekugayiwe nje ukhanjana njengoba ngokwesintu, kuye kwenziwe utshwala besiZulu uma kuhlangenwe, kujatshulwe,” kwenaba uZikhali.Uthe sekwenzeke umshophi, abashana bakamufi ebebevakashile bashaqeke baze bathi: “umalume uphuma engena nje esinika izidlo (ukhamba) ngayizolo (ngoLwesihlanu) kanti kuzophetha kabi kanje,” kusho uZikhali.Uthe kulukhuni ukuzama ukuhlanganisa into ebingaba yimbangela yokuthi umufi azibulale njengoba kungekho ncwajana ayishiyile ngaphambi kokuzikhunga.“Uphume ewumuntu obeyochama, ayikho incwadi ayishiyile. Akukho futhi abebike ukuthi kuyamkhathaza emoyeni ezinsukwini ezandulela isigameko,” kusho uZikhali.Uqhube wathi alikho elibi ebelikhona phakathi kukamufi nonkosikazi wakhe njengoba bebelale, konke kukuhle.Emchaza, uthe ubengumuntu obezithulela, uma kuxoxwa aqhamuke esengena ngohleko, engesiye umuntu wempi noma onenhliziyo encane.Uthe kulesi sikole ashone esebenza kuso, bese kuphele iminyaka engaphezu kweyishumi engumabhalane khona, wathi unkosikazi kamufi  ufundisa kuso.Okhulumela amaphoysa KwaZulu-Natal uColonel Robert Netshiunda, uthe amaphoyisa aseMbazwana avule idokodo lokufa komuntu ukuze liphenywe kulandela isigameko sokutholwa kowesilisa (57) ezilengisile.“Lesi sigameko senzeke emzini kamufi oseHagaza ngoMgqibelo. Alukho unyawo lwemfene olusolwayo nembangela eholele ekwenzekeni kwalesi sigameko, esisazophenywa ngamaphoyisa,” kusho uNetshiunda."
    },
    {
        "content": "ISIFO sofuba ngeke siphele uma kusanenqwaba yabantu abadla ukudla okungenamsoco kuleli.Lokhu kushiwo uSolwazi Willem Hanekom wesikhungo esenza ucwaningo i-Africa Health Research Institute (AHRI), ngesikhathi ongoti asebenesikhathi eside becwaninga ngaleli gciwane beshiyelana inkundla engqungqutheleni edingida ngalesi sifo, i-8th SA TB Conference eqhubekayo eThekwini.UHanekom uthe asekubonile ngalesi sifo ukuthi uma abantu bedla ukudla okunempilo kuyenzeka noma benalo igciwane laso lingafiki esigabeni lapho lizobagulisa khona.\"Inkinga esibhekene nayo ukuthi kuleli kuneqwaba yabantu ababhuqwabhuqwa indlala abajabulela ukuthi badlile, okuseyiphupho kubo ukuthi ukudla abakudlayo kube okuqukethe imisoco edingwa umzimba ukuze amasosha abo aqine. Lokhu kusitshela ukuthi imithi iyodwa ngeke isilaphe isiqede lesi sifo. Siyoze silekelelwe ukuthi kube nomgomo wokuvikela lesi sifo.\" Uthe okunye nje okungakaqondakali ngalesi sifo yize sekuneminyaka eminingi sikhona ukuthi sithelelana kanjani.Uthe phambilini bekuthiwa uma onaso ekhwehlela kuqhasha amathe, oseduze kwakhe uba sengozini yokusithola. Kunolunye ucwaningo oluveza ukuthi uketshezi oluningi luphuma emakhaleni ngesikhathi onaleli gciwane ephefumula noma ekhwehlela.\"Ucwaningo lwakamuva luveza ukuthi bangaphezu kuka-58% abantu abanesifo seTB abangenazo izimpawu. Okungenzeka ukuthi iyona imbangela yokuthi lesi sifo silokhu siqhubekile nokuba ngesihamba phambili esibulala abantu kuleli yize kunezinto ezinhle kangaka esizenzayo zokulwa naso. Umbuzo ukuthi sizobathola kanjani abantu abanalesi sifo uma bengenazo izimpawu,\" kusho uHanekom.UDkt Refiloe Malatji oqale ukusebenza ezinhlelweni zoMnyango wezeMpilo zokwelapha iTB kuleli ngo-1994,  nomsunguli wenhlangano, i-AQUATIY Innovations, uvumelane noHanekom, wathi kusadingeka kutshalwe imali emkhakheni wokuqeda ububha ngoba lesi sifo simandla kakhulu ebantwini abanobubha.\"Kumele kulungiswe indaba yokushoda kwezindlu, indlela okusetshenzwa ngayo ngoba nayo inomthelela ekusabalaleni kwalesi sifo.  Ngasohlangothini lwezempilo akukho okusivimbayo ukuthi uma umuntu ekhwehlela simnike imishanguzo ngaphambi kokuthi kubuye imiphumela. Njengamanje uma sisola ukuthi umuntu uneTB simnika amabhodlela sithi akayokwehlela. Abuyele ekhaya egula enjalo. Sivinjwa yini ukuthi simnike imishanguzo, sisalindile? Ngesikhathi ebuyela ekhaya uthelela abangaki,,\" kubuza uDkt Malatji."
    },
    {
        "content": "OSEZAKHELE udumo ngokubonakala emicimbini yokwethulwa kwemiqulu yezethembiso yamaqembu epolitiki ehlukene egqoke nezikibha zawo ngokuhlukana eMoses Mabhida, uthealikho iqembu lepolitiki aselijoyinile.UThembeka Dliwako (21) osedume ngeleNdlondlo yaseMoses Mabhida, uthe okwamanje usafuna ukuzwa okushiwo amaqembu bese ekhetha iqembu elihambisana nezifiso zakhe.Useke wabonakala egqoke isikibha se-EFF emcimbini wayo nese-ANC kowayo. Uthe usazobonakala nese-IFP namanye amaqembu.“Sengikubhalisele ukuvota kodwa bengingakabi nalo iqembu engithi ngizolivotela. Njengamanje ngisalalela okuthenjiswa amaqembu. Uma sengiwalalele wonke enza izithembiso ngizothatha isinqumo ngengizolivotela,” kusho uThembeka.Le ntokazi yaseHoneville, eMgungundlovu, yenza unyaka wesibili kwiHuman Resources Management eMnambithi TVET College. Ngakolunye uhlangothi uThembeka ubuye afaniswe nomculi kamaskandi uKhuzani, kangangoba abantu baze bathi kumele kwenziwe ulibofuzo ukuthola ukuthi abahlobene yini.Uthe akahlobene noKhuzani futhi akakaze ahlangane naye.“Akungithusi ukuzwa abantu bengifanisa noKhuzani ngoba nasekhaya bahlale besho ukuthi ngifana naye,” usho kanje.Uthe akayena umuntu olandela kakhulu umaskandi kodwa umculi amkhonzile kuwona uGatsheni wodumo lwengoma iHit After Hit.Ngokungena emculweni noma kwezobuciko, uthe akuyona into ayicabangayo ngoba akalona igagu kodwa kuziqondanele nje waduma ngenxa yokuhambela imicimbi yamaqembu epolitiki.Uthe nasesikoleni ziyambanga izinhlangano zabafundi ezidlelana namaqembu epolitiki.“Bonke bafuna ngingene ezinhlanganweni zabo ukuze ngijoyine amaqembu abo epolitiki. Kukhona nje oze wangiphuca isikibha se-IFP ebengizosigqoka komunye umcimbi wayo ngoba enginxenxa ukuthi ngijoyine  iqembu lakhe. Ngisho ngizihambela ngizwa abantu bengimemeza yonke indawo,” kusho yena.EleNdlondlo yaseMabhida uthe uliqanjwe ngabantu kodwa ikhasi lakhe leFacebook, uthe livulwe uyena.Kwabo uthe uyingane yedwa kubazali bakhe kodwa uyise unazo ezinye izingane ezimbili ezindala kunaye azithole ngaphambi kokuthola yena kunina. Abazali bakhe uthe badabuka eMtshezi kodwa sebehlala eMgungundlovu. Isibongo asisebenzisayo uthe esikayise kanti unina owakwaNdebele."
    },
    {
        "content": "ISILO uMisuzulu Sinqobile kaZwelithini sisebenzise inkulumo yaso yokuvula isiShayamthetho saKwaZulu-Natal ukukhumbuza izinhlaka zikahulumeni ukuthi yiso esibusa lapha kwelikaMthaniya.ISilo sinxuse izinhlaka zikahulumeni ukuba zinikeze ubukhosi inhlonipho obuyifanele.Lokhu kwenzeke ngesikhathi iNdlulamithi ikhuluma emcimbini wokuvula isiShayamthetho eMgungundlovu izolo.ISilo sithe asiyona inkosi yesizwe esisodwa, sathi siphethe iKwaZulu-Natal yonke.“Ngiyafisa ukucacisa okuthile nokumqoka. Ngokukhonjwa ngumunwe womlando ngiyazi ukuthi ngiyinkosana kaZulu. Lokhu angikungabazi futhi ngiyakuqonda ukuthi kusho ukuthini. Okunye engikwaziyo wukuthi ngokwemithetho yale ndlu, ngiyinkosi yesifundazwe. “Lokhu ngithi angikuveze ngoba sikhona isilingo sokuthi isihlalo lesi engiyinhloko yaso sibukwe njengento nje yemikhosi futhi yesizwe esisodwa. Ngiyanigqugquzela ukuba ubukhosi nibunike indawo yabo obuyifanele. Kanjalo nakubo ubukhosi ngithi abungazexwayi izinguquko okungenzeka ukuthi ziza nesikhathi esikuso.”IMbube ithe nakuba lilikhulu igxathu eselihanjwe wuhulumeni ekuthuthukiseni abantu kule minyaka engu-30 kuphethe uhulumeni wentando yabantu, kuningi okusafanele kwenziwe.Sikhale ngokuthi miningi imindeni ebhuqabhuqwa yindlala, sakhala nangobelelesi obudlangile KwaZulu-Natal.“Ngeke sincome sithi konke kuhamba kahle uma kusekhona abantu abacabanga ukuthi ukuxazulula ukungaboni ngaso linye emaqenjini abo nasemiphakathini yabo kumele kwenziwe ngezibhamu. Njengoba ngimi lapha namuhla isibalo esikhulu samakhosi, izinduna nabantu bakababa sisenhlabathini ngenxa yezibhamu. Ngenxa yezibhamu imindeni eminingi ibhekene nobubha futhi isele nezintandane, eminye ilahlekelwe ngabantu abebeyondla.”IMbube ikhale ngokuhlukunyezwa kwabesifazane nezingane.“Njengenhloko yobukhosi lokhu kuyangikhathaza futhi nani kufanele kunikhathaze. Abesifazane kuleli zwe nabo bayizakhamizi. Kumele bavikeleke, kumele bazizwe beyingxenye yezwe elinakekelayo nelivikelayo.”ISilo sincome imizamo yamaphoyisa aKwaZulu-Natal yokulwa nobugebengu, saphinde sashayela ihlombe izinhlelo zikaNdunankulu waKwaZulu-Natal, uMnuz Thami Ntuli, zokuba nengqungquthela yokubhunga ngobugebengu.ISilo sinxuse zonke izinhlaka zomphakathi ukuba zibe yingxenye yengqungquthela ehlelwayo.IKwaZulu-Natal iphethwe ngokubambisana amaqembu ahlukene.ISilo sinxuse wonke amaqembu anezihlalo KwaZulu-Natal ukuba abambisane, sakhumbuza amalungu esiShayamthetho ukuthi awazimele wona, kodwa amele abantu.“Njengoba sakhele lesi sifundazwe saKwaZulu-Natal singumndeni, singumndeni omibalabala. Ukuba mibalabala kwethu akulona iphutha, kunalokho kusinika ithuba lokwazana, ukufundisana nokwamukelana. Njengezakhamizi zaKwaZulu-Natal kasidlule ekubekezelaneni kepha samukelane, samukelane ekutheni sehlukile nje kepha singumndeni. Njengosesihlalweni nenkosi yenu ngimi ngomumo ukunilekelela kulolu hambo nezinye izinkambo ezihlose ukuthuthukisa abantu baKwaZulu.”Umcimbi wayizolo ubungewona ubukhazikhazi njengokuvamile.Bekungokwesibili iSilo sivula isiShayamthetho kulo nyaka njengoba senza ngasekuqaleni konyaka.Namhlanje uNtuli uzokwethula umhlahlandlela kahulumeni wesifundazwe, khona esiShayamthetho. "
    },
    {
        "content": "AYABALISA amakhosikazi asePulangweni, KwaMaphumulo, asesithenjini athi akhonjwe indlela ngumyeni wawo ongusomabhizinisi ethi unengwa ukuthi kukhulelwe ingane yakhe yentombazane eneminyaka engu-16.UNkk Zandile Mthembu (uMaMchunu) (40), noNkk Nomaswazi Mthembu (uMaMhlongo) (38) bakhala ngesenzo sikaMnuz Vukile Mthembu (50).Bobabili bathi basamangele kakhulu ngesenzo somyeni wabo. Batshele intatheli ukuthi uthuthuva lususwe wukukhulelwa kwengane yentombazane, ebuza ukuthi ikhulelwe kanjani bekhona, yini umsebenzi wabo.UMaMchunu, ongunkosikazi wokuqala, uthe ugane uMthembu ngo-2017. Uveze ukuthi ingane ekhulelwe yentombazane ngeyakhe.Uthi bona abazange bamazise uMthembu ngokukhulelwa kwendodakazi yakhe encane kodwa bakhetha ukuthi azibonele yena ngenxa yokuthi uyindoda enolaka.\"Ngesonto eledlule ubonile ukuthi u.....(egagula ingane ngegama) ukhulelwe. Uvele waduba ngisho ukudla wathetha waze wabomvu amehlo. Angikaze ngimbone ecasuke kanjena selokhu ngamazi. Yebo kubi ukukhulelwa kwengane encane kangaka kodwa ukuthi usengaze asixoshe pho,'' usho kanje sakubalisa.Uqhuba uthi ngakusasa ekuseni ubatshele ukuthi mabahambe, usazoke acabange kahle ukuthi uyawadinga yini amakhosikazi anganamsebenzi njengabo.\"Uthe singamakhosikazi ahlulekayo ukukhulisa umntwana, wathi kuhle siphindele emakithi. Ngikhuluma nawe nje nami ngikithi KwaNongoma,'' usho kanje.Uthi ubone kungcono ukuthi umtanakhe okhulelwe ahambe naye. Ukhale kakhulu ngolaka lomyeni wakhe wathi kusamele athi ukulwehlisa.Uveze ukuthi banengane eyodwa kuphela. UMaMhlongo, ongunkosikazi wesibili, naye uthe ubuyele kubo KwaSwayimane.\"Ayikho phela into ebesizoyenza uma sixoshwa. Ubumbona kahle ubaba ukuthi akadlali usifuna sihambile ngampela emzini wakhe,'' usho kanje.Uveze ukuthi yena ungene esithenjini ngo-2021. Uthi umyeni wabo ubaphethe kahle akukho angabenzeli khona. Kodwa wase egcizelela ukuthi akazwani nje nhlobo nento ebhedayo.Ethintwa uMnuz Mthembu ngokuxosha kwakhe amakhosikazi, uthe umuzi wakhe uwuphatha ngendlela ethandwa nguyena ngoba nguyena owazilobolela yena amakhosikazi akhe.\"Ngicela ukubuza ndoda, njengoba ungishayela ucingo nje ungibuza ngamakhosikazi ami ngabe uwena yini owawalobola? Musa-ke ukungicasula ngoba uqala into ongeke uze uyimele,'' ethetha.Uthe uma kungukuthi amakhosikazi lawa agijime ayohlebela Isolezwe  ngokuxoshwa kwawo, azokwenza kube nzima kakhulu kulesi simo abhekene naso ngoba kusho ukuthi awasile.Isolezwe Ngempelasonto litholile ukuthi uMthembu unezitolo. Kuvela ukuthi ngaphambilini wayekade enamatekisi kodwa wawadayisa ekhala ngodlame kule mboni."
    },
    {
        "content": "UZIZWA ethunazekile owesifazane waseNdwedwe osola umyeni wakhe ngokuthatha imali yakhe isinyenyela maqede wayolobola omunye wesifazane.UNksz Dudu Mzulwini (40) usola uMnuz Funimali Mthokozisi Chili (54) ngokuthatha imali yakhe wayozishaya zonke kowesifazane angamazi futhi angamtshelanga lutho ngaye. Laba ababaili kuthiwa bebehlala ndawonye emzini wabo oseNdwedwe.Lo wesifazane ubenemali ayikhokhelwe abesikhwama esibhekele abalimala ezingozini zomgwaqo kuleli, iRoad Accident Fund. Walimala engozini yemoto ngo-2018.Uthe wayenqume ukuthi imali ingene kwi-akhawunti yomyeni wakhe ngoba emethemba, kodwa uthi akwenzile uyokuxoxela amagwababa echobana.Uthi ubone ngezithombe ezinkundleni zokuxhumana ukuthi uChili kade eyolobola.''Ngikhulumile naye ngamtshela ukuthi ngiyayifuna imali yami. Wavuma ukuthi ulobole ngayo. Emva kwalokho ugcine esethi uzoyihlanganisa angikhokhele yona kancane kancane,'' echaza.Uthi umtshele emehlweni ukuthi bekumele ayisebenzisele ukulobola le mali ngoba iyona ebikhona. “Uthe angingakhathazeki uzongikhokhela uR5000 nyanga zonke ize ihlangane,’’ echaza.Lo wesifazane othi usephenduke inhlekisa nakubangani balo olotsholiwe ezinkundleni zokuxhumana, uzizwa engento yalutho kodwa kumcacele ukuthi umuntu ongamboni kakhulu, wumyeni wakhe.''Angifuni ukuqamba amanga, ingihlukumezile kakhulu lento emoyeni wami. Ngiyazibuza ngiyaziphendula ukuthi ingampela le ndoda ngiyenzeni ukuthi isingaze ingizwise ubuhlungu obunjengalobu.“Mina ngihlela izinto ezibalulekile ngemali ngala kanti yena ungihleka usulu,'' ebalisa.Uveze ukuthi bese beneminyaka engu-8 bendawonye noChili.Lo wesifazane uthe usekhethe ukumane amshiye uChili, amchaza njengowesilisa ongumhlukumezi ongabahloniphi abantu besifazane.Kumanje uthi usenqume ukumshiya uChili ngoba akaboni ukuthi uyoke akwazi ukuxola. Uthe wenza lokhu nje ubevele engamphethe kahle, emhlukumeza ngokumshaya.Uthe sekucacile ukuthi kanti nokumphatha kabi kangaka bese kwenziwa nawukuthi kugida uthando lwalo wesifazane enhliziyweni yakhe.Ethintwa uChili uvumile ukuthi kade eyolobola isinqandamathe sakhe, kodwa waphika ukuthi usebenzise imali yomunye unkosikazi ukuze alobole lena  yesibili.\"Ayikho leyonto, uqamba amanga bengingeke ngiyenze into enjengaleyo,'' usho kanje.Ube esekhala ngokuthi usendaweni embi akakwazi ukukhuluma kahle wacela ukuthi intatheli ibuye imthinte ngakusasa. Emva kwalokho akabange esatholakala.ISolezwe Ngempelasonto litholile ngomthombo osondelene nalaba ababili ukuthi uChili unamanye amakhosikazi amathathu awalobola, kodwa wahlukana nawo emsola ngokuwahlukumeza."
    },
    {
        "content": "INDODAKAZI yowayengumengameli uJacob Zuma, uNkk Duduzile Zuma -Sambudla ifuna kuboshwe uMnuz Jabulani Khumalo emsola ngokuqamba amanga efungile.UKhumalo noZuma bebesenkantolo yezoKhetho ebiseNkantolo eNkulu eGoli, izolo lapho bekulalelwe khona udaba lobuholi beqembu. UKhumalo owaxoshwa eqenjini umangalele i-IEC neMK afuna bambuyisele njengomholi emabhukwini.Kungena leli cala nje iMK isematheni ngokugila izimanga okhethweni lukazwelonke obelungesonto eledlule.Ummeli kaKhumalo u-Advocate Mfesane Ka-Siboto, uthe incwadi eyabhalelwa i-IEC kushintshwa ubuholi yakokotelwa kwaba sengathi ibhalwe yikhasimende lakhe.UKa-Siboto udalule izinto eziningi athe azihambisani nencwadi kaKhumalo yangempela. Ubalule ngisho indlela asayina ngayo wathi ayifani. Okunye obekubangwa wukuthi ngabe udaba luyiswe enkantolo efanele yini futhi uKhumalo ubefanelwe yini ukufaka udaba.Ummeli kaZuma neMK, u-Advocate Dali Mpofu usole uKhumalo ngokuhubhuza amanga encwadini yakhe efungelwe ayifake enkantolo.UMpofu uthe kunamacala amathathu okuqamba amanga efungile okufanele uKhumalo abhekane nawo.“ Icala lokuqala yilapho uKhumalo ethi ubuholi besikhashana  bukazwelonke abunawo amandla okuthatha izinqumo. Kunencwadi ayibhalela i-IEC eyazisa ukuthi kuphethe ubuholi besikhashana bukazwelonke kuze kube kubanjwa ingqungquthela emuva kokhetho,’’ kusho uMpofu.UMpofu uthe okwesibili uNkk Zuma- Sambudla uyingxenye yobuholi obuphezulu njengoba uKhumalo esemphika nje encwadini efungelwe ethi akanamandla.“ Icala lesibili, kunencwadi eyabhalwa wuKhumalo azisa i-IEC ngamalungu asesigungwini lapho abala khona noNkk Zuma-Sambudla kodwa encwadini efungelwe usemchaza njengomuntu ongenawo amandla,’’ kusho uMpofu.Uthe icala lesithathu wukuthi uKhumalo uthi uNkk Zuma-Sambudla wakokotela incwadi ayibhalela i-IEC ezenza yena. Kuvela nendaba yokushintshwa kwemininingwane yokungena kwezobuxhakaxhaka be-IEC yanikwa uNkk Zuma-Sambudla.UMpofu uthe uNkk Zuma- Sambudla uzimisele ngokuvulela uKhumalo icala aphinde amsasazele ngabameli ngokumehlisa isithunzi.Okuqaphelekile enkantolo wukuthi uKhumalo ubehleli eqhelelene kakhulu noZuma kungathi abazani. UKhumalo ubehleli emuva kommeli wakhe noZuma ngapha emuva kwethimba lakhe.Amajaji asigodlile isinqumo athe adinga isikhathi sokuyocubungula kabanzi okwethulwe phambi kwawo."
    },
    {
        "content": "NKOSIKHONA CELEINHLANGANO ekhuthaza ubunye ezizweni ezahlukene, nokuziphatha emantombazaneni nasezinsizweni, Indoni SA izoqala isikole sokucija abantu abasha ngokwamakhono ukuze bakwazi ukuziphilisa.Lokhu kudalulwe uSihlalo wayo, uDkt Nomcebo Mthembu ngesikhathi begubha usuku olukhulu lwentsha ngomcimbi Inkehli Youth Festival eRichmond, eNdoni Village.Ngalolu suku bekukade kuhlanganyele ndawonye abantu abasha bezizwe ezahlukene bencintisana ngemidlalo eyahlukene eyayidlalwa kudala. Kuyona kubalwa umagalobhe, umlabalaba neminye.Bancintisane nangendlamu nangomculo, kwanqoba iqembu Abahliphizi. UDkt Mthembu uthe kumele balekelelwe abantu abasha abanamakhono ukuze bakwazi ukuwacija amakhono abo ebese besebenzisa wona ukuziphilisa.Uthe yingakho befinyelele esinqumeni sokuthi basebenzisane nezinye izinhlaka ukuqinisekisa ukuthi acijwa ngendlela efanele amakhono entsha.Uthe ehlukene amakhono abantu abasha abangaba nawo. Uthe kodwa bazolekelelwa kuwona wonke. Uthe kungaba elomculo, ukubhaka, noma ke ukuthunga. Uveze ukuthi kunesikole abazosebenzisana naso kodwa abangeke basidalule okwamanje.\"Iqiniso ukuthi kulesi sikhathi esiphila kusona mancane kakhulu amathuba omsebenzi. Ngakho ke kumqoka kakhulu ukuthi abantu abasha bethu sibakhuthaze ukuthi basebenzise amakhono abo ukondla imindeni yabo,'' usho kanje.Uthe uma abantu abasha sebekutholile ukucijwa ngokwamakhono kumele bafundiswe ukuthi bangangena kanjani ebhizinisini.\"Uma ungumuntu omusha kumele wazi kabanzi ukuthi ikhono lakho ulisebenzisa kanjani ukuze wenze ngalo ibhizinisi,'' usho kanje.Abantu abasha bathe kuyabajabulela ukuba yiqoqo elisebenzisana neNdoni ngoba bancela kogwansile.U-Olwethu Matshikiza (14) uthe bahlomula okuningi ngokuthi babe yingxenye yeNdoni. Uthe bachazwa ukuthi bakhunjuzwa ngamasiko abo kodwa futhi banikezwe nolwazi lokuthi baziphilise.Induna yendawo, uMnuz Bongani Phoswa ithe kuyajabulisa ukuthi abeNdoni bakubeka eqhulwini ukwenza ngcono izimpilo zabantu abasha bezizwe ezahlukene.“Kuyawukhulula umoya wami ukubona abantu abasha bakule ndawo engikuyona becijwa amakhono futhi bekhuthazwa ukuba badlale imidlalo eyayibagcina bematasa emandulo,’’ usho kanje."
    },
    {
        "content": "KUXOVEKE izinhlelo ngomzuzu wokugcina ngesikhathi kuhoxiswa umcimbi wezitshudeni zaseCoastal TVET College wokuthweswa iziqu obekuhlelwe ukuthi ube ngoLwesine, nosekusabalale ngemiyalezo kaWhatsApp ukuthi usuhoxisiwe.Lo mcimbi wamakhempasi ayisishiyagalombili eleli kolishi ubuzoba sekhempasini eseMbumbulu. Esinye sezitshudeni ebezifunda kulesi sikhungo, esicele ukuthi lingadalulwa igama laso ukuze siphephe, sithe sishaqeke kwaphela nasozwaneni sithola lezi zindaba, sizizwa ngabanye abathole imiyalezo, okuthiwa isatshalaliswe ngezinkundla zokuxhumana ngabasebenzi basekolishi.“Ngathintwa ngocingo ngabekolishi ngo-Agasti 21, bengazisa ukuthi umcimbi wethu wokuthweswa iziqu uzoba kusasa, ngahlela yonke into ngoba yinto okukade ngiyifisa empilweni. Bengilokhu ngilindele ukuthi bangithumelele isimemo nge-email njengokuthembisa kwabo, nakhu manje sengizwa ngalokhu. Ngiphoxeke kakhulu ngoba ngisebenze kanzima ukuze ngifike kulesi sigaba esikusona manje,” kusho isitshudeni.Siqhuba, sisole abaphathi bekolishi ngokungasingathi lolu daba ngendlela efanele, nangokungena ezintangeni ngesizathu esenze kwahoxiswa umcimbi ngomzuzu wokugcina, sekuhlelwe konke.“Ngizwe ngesonto eledlule ukuthi umcimbi awusezukuba khona, ngaqale ngangakholwa, ngizitshela ukuthi abantu bayaphosisa. Kuthe ngithinta isikhungo ngibuza, baqale bangitshela ukuthi uhlehliselwe u-Okthoba, nalapho futhi bangacacisa ukuthi yini isizathu salokho. Akuphelanga zinsuku ezingakanani, saziswa ukuthi awusezukuba khona nhlobo kulo nyaka, kuthiwa uhlehliselwe unyaka ozayo. Yeka ukusebenza kwethu kanzima,”’ sisho kanje.Isolezwe liyibonile eminye yemiyalezo, lapho ingxenye yalezi zitshudeni, ize yenza i-group kaWhatsApp, ishayana ngamakhanda, kubhungwa ukuthi kungani isikhungo sihoxise umcimbi ngemizuzu yokugcina.Liyibonile futhi imiyalezo ethunyelwe ngokuthiwa ungomunye wabaphathi bakuleli kolishi, azisa izitshudeni ukuthi umcimbi awusezukuba khona, engachazi ukuthi kungani uhoxisiwe.Esinye isitshudeni, naso sikhale ngokuthi lezi zindaba bezingamukeleka kalula ukuba baziswe ngazo kusenesikhathi, futhi ngendlela efanele, hhayi ukuthunyelelwa imiyalezo ehamba ibhuza ezinkundleni zokuxhumana, bedluliselana yona.“Okubuhlungu kakhulu wukuthi bese sihlele yonke into, abanye bethu baze bakhokhela nezindawo zokulala eziseThekwini ngoba behlala kude, futhi bengeke bakwazi ukufika emcimbini, bese begoduka ngosuku olulodwa. Ngizwe nokuthi kunesitshudeni esiseDubai, lapho ebesisebenza khona, ebese sikhokhele ngisho amathikithi ebhanoyi ukuza emcimbini,” kusho isitshudeni.Kuthintwa uMnuz Mthokozisi Ndlovu, osezinhlakeni zobuholi kuleli kolishi, ubuze intatheli ukuthi inombolo yakhe iyithathe kuphi, wacela ukuthi kuthintwe owophiko lwezokuxhumana, athe nguyena ozoba nezimpendulo eziqondile ngalolu daba.Ethintwa owophiko lwezokuxhumana, uMnuz Thami Ngcobo, ucingo lwakhe belukhala umlibe lungabanjwa, wangawuphendula umyalezo awuthunyelelwe nge-WhatsApp. "
    },
    {
        "content": "SIYALELWE ukuthi sifunele izitshudeni ezinye izindawo zokufunda nokuthi singabe sisamukela izitshudeni ezintsha izikhungo ezine ezingaphansi kwe-Educor, ezikhishwe ohlwini lwezikhungo ezizimele nguMnyango weMfundo ePhakeme nokuQeqesha.Lokhu kuvezwe nguNgqongqoshe walo Mnyango uDkt Blade Nzimande izolo ekhuluma nabezindaba ePitoli ukuthi lezi zikhungo okuyiDamelin, City Varsity, Icesa City Campus neLyceum College, zikhishiwe ngaphansi kwezikhungo ezibhalisiwe ngumnyango wakhe.Uthe izinkinga ezithinta inkohlakalo, ukungalethwa kolwazi oluthinta ukusebenza kwezimali, ukukokotelwa kwesibalo sezitshudeni, ukungakhokhelwa kwabasebenzi ngezinye zezinto ezibhekene nalezi zikhungo.Uveze ukuthi ngoLwesihlanu umnyango wakhe ufake ngaphansi komqulu kahulumeni ukuthi lezi zikhungo azisabhalisiwe ngaphansi kwawo.“Kusuka ngo-2021 no-2022 i-Educor ephethe lezi zikhungo ihlulekile ukuletha ulwazi oluthinta ukusebenza kwezimali.“Kumele i-Educor ifunele izitshudeni ezinye izindawo zokufunda ukuze ziphothule iziqu zazo. Siqale ukusebenza nobuholi obusha balezi zikhungo kusuka ngo-2012.“Besibucela ukuthi bulungise izinto buhambisane nomthetho kodwa bulokhu bucela ukululelwa isikhathi ukuze buzilungise, okugcina ngokuthi zingalungi,” kusho uDkt Nzimande. Uthe manje kumele kuqhutshekwe nezitshudeni ezikhona zize zithweswe iziqu kungamukelwa ezintsha. Udalule ukuthi sekuyihlandla lesithathu i-Educor icela ukululelwa isikhathi ukuze ilungise izinto. Manje icele kuze kube u-Okthoba nonyaka.Uthe bazoyinika leli thuba lokulungisa izinto ngoba bafuna ukuvikela isithunzi seziqu zakuleli, ukuze kungabi nongabazane ngazo.Ukhale ngokuthi i-Educor yakokotela isibalo sezitshudeni enazo yathi zingu-50 000, ekubeni zingu-13 086 kanti ubezithola izikhalazo njalo ngalezi zikhungo.“Kukhona ezinye ezithinta ukuthi izitshudeni zagixabezwa ngamamaki okuthi ziphasile ekubeni zingaphasanga. Okunye ukungaholelwa kwezisebenzi, izinga eliphansi lokufundisa, abasebenzi abangenazo iziqu ezifanele zokufundisa, ukushaywa indiva uma izitshudeni zifuna imali yazo, ukukhokhelwa imali encane kwabasebenzi nezinye,” eqhuba.Uthe izinto ezithinta ukusebenza kwemali ezikhungweni yinto ebalulwa ngisho emthethweni.Uveze ukuthi izinto okukhalwa ngazo ngalezi zikhungo zigcina zingalungiswanga. “Izitshudeni kumele ezinsukwini ezingu-14 kushicilelwe indaba yalezi zikhungo, zinikwe imiphumela yazo, zibuyiselwe imali nokuthi lezo esezizophothula iziqu zibhaliswe izivivinyo zithweswe nemiyezane. “Nginxusa abasebenzi ukuthi baye enkantolo yezabasebenzi noma eCCMA (Commission for Conciliation, Mediation and Arbitration. ukuze basizakale,” kusho uNgqongqoshe.Uzwakalise ukukhathazeka ngokuthi ezinye zalezi zikhungo iDamelin, inomlando kuleli njengoba selokhu yabakhona kusuka ngo-1947.Kulesi sithangami kucetshiswe izitshudeni ukuthi ziye kubameli ukuze bazisize zithole imali yazo.Okhulumela inhlangano emele imikhandlu yezitshudeni iSouth African Union of Students’ (SAUS) uMnuz Asive Dlanjwa, uthe baphatheke kabi ngezitshudeni ezizosala dengwane ngenxa yalesi simo."
    },
    {
        "content": "BAZWAKALISE indumalo abe-MK inkantolo ivimba umholi wale nhlangano, uDkt John Hlophe, ukuthi ahambele imihlangano yekomiti eliluleka umengameli ngezobulungiswa.INkantolo eNkulu eWestern Cape ikhiphe isivimbelo sesikhashana esivimba ukuthi uHlophe ahambele imihlangano yekomiti iJudicial Service Commission kuze kuba kuphuma isinqumo esicelweni sokuthi akhishwe kuleli komiti.Isinqumo senkantolo kuleli cala elifakwe i-DA nezinye izinhlangano ezifuna uHlophe achithwe ekomitini, sikhishwe ngoLwesihlanu.Nakuba i-MK ithe asiyethusanga isinqumo senkantolo, izwakalise ukudumala.“Akusimangazi lokhu okwenzekile ngoba sihlezi sisho ukuthi izinkantolo ziqhoqhobelwe abathize. Leli yiqhinga lezepolitiki lokuvimba ukuthi uHlophe abe ingxenye yekomiti,” kusho isitatimende esikhishwe i-MK.I-MK iqhube yathi into eyenza ukuthi i-DA ingafuni ukuthi uHlophe abe ingxenye yaleli komiti eliphakamisa amagama okufanele babe amajaji, ukuthi ifuna uHlophe angaphazamisi ukuqokwa kwalabo abafunwa i-DA kwesenhloko yamajaji eWestern Cape.“Bayazi ukuthi uHlophe akasinisi amahleza, lapho kukhona yena akudlalwa.”UHlophe wayeyinhloko yamajaji eWestern Cape, wachithwa emva kombiko walo leli komiti.I-DA nezinye izinhlangano zikhala ngokuthi uHlophe akakwazi ukuphinde abe ingxenye yekomiti elamchithayo.Okhulumela i-DA, uNksz Karabo Khakhau, uthe isivimbelo senkantolo sisho ukunqoba kubona.“Isinqumo senkantolo sihambisana nalokhu ebesihlale sikusho futhi sihambisana nemizamo yethu yokuqinisekisa ukugcinwa kwesithunzi nobuqotho kwezobulungiswa. Ijaji elakhishwa esikhundleni emva kokwephula imithetho alikwazi ukuthi lingahlala ekomitini eliphakamisa amajaji liphinde liqinisekise ubuqotho kwezobulungiswa.”UNksz Khakhau uthe bazoqhubeka nokulwela ukuzimela kwezobulungiswa.“Isinqumo sanamhlanje siyisiqalo nje. Ukuvumela uHlophe, owakhishwa esikhundleni emva kwempi yomthetho ende, ukuba abe ingxenye yokuqokwa kwamajaji bekuzokwenza ukuthi abantu baseNingizimu Afrika balahlekelwe ukwethemba ezobulungiswa.“Isinqumo sanamhlanje sisho ukunqoba kubo bonke abantu baseNingizimu Afrika abafuna ukubona ezobulungiswa ezizimele. Isinqumo siqinisekisa ukuthi labo abanikwa umsebenzi wokuqoka amajaji kufanele kube abantu abaqotho.”Isinqumo senkantolo sisho ukuthi uHlophe ngeke abe ingxenye yemihlangano yekomiti ezokuba ngenyanga ezayo."
    },
    {
        "content": "UMHOLI wamaNazaretha eThembezinhle, Inkosi uPhinda Shembe - Ukukhanyakwelanga, usethathe isinqumo sokulidlulisela eNkantolo yoMthethosisekelo icala lokukhipha eBuhleni umholi wamaNazaretha, Inkosi Mduduzi Shembe - Unyazilwezulu.Lokhu kuza emuva kokuthi ngoLwesithathu iNkantolo eNkulu yaseThekwini iphinde yachitha isicelo sakhe sokugudluza Unyazilwezulu eBuhleni. Bese kungokwesibili kuchithwa isicelo salo mholi sokugudluza  uNyazilwezulu.UMshumayeli Chansey Sibisi, ophinde asebenzisane nabameli boKukhanyakwelanga, uthe bamangele kuchithwa okwesibili isicelo sabo.“Asazi noma kuyindlela yokusibambezela yini le eyenziwe yijaji njengoba isichithe isicelo sethu okwesibili. Okubuhlungu ukuthi ijaji alisithintanga nhlobo isicelo sethu sokuthi kugudluke uNyazi eBuhleni. Kunalokho livele lagxila endabeni yokuthi uNyazi lingumholi webandla, asikwazi ukulususa endaweni yokuhola amaNazaretha. Esicelweni sethu besingazange sikhulume ngokuthi ubani ongumholi noma ongeyena ngoba lokho sezanquma izinkantolo ngakho, ukuthi uNyazi aliyena umholi wamaNazaretha ofanele. Thina besifake isicelo sokuthi inkantolo ilugudluze esihlalweni eBuhleni ukuze kungene Ukukhanyakwelanga okunguyena mholi ofanele nowavunwa yinkantolo. Asazi ukuthi kungani ijaji liqala phansi ligxila odabeni esesadlula kulona futhi laphothulwa,” kusho uSibisi.Uthe sebexoxile nabameli babo ukuthi ngesonto elizayo bafaka amaphepha eNkantolo yoMthethosisekelo.“Siyabona abanye bayajabula njengoba sichithwa yinkantolo ihlandla lesibili esicelweni esisodwa kodwa thina asithukile nakancane. Siyazi ukuthi le njabulo yabo izophela kungekudala sekuphenduka amatafula. ENkantolo yoMthethosisekelo icala lizobe selilalelwe amajaji amathathu, siyakholwa ukuthi bazosizwa isicelo sethu,” usho kanje.Okhulumela uNyazilwezulu, uMnuz Thokozani Mncwabe, uthe bajabule kakhulu ngokwenzekayo ngoba kuyakhombisa ukuthi uNyazilwezulu lingumholi ofanele.“Lezi zindaba zize kahle silungiselela inkonzo kaJulayi okuzobe kwenzeka izinto eziningi kuyona. Engingakusho nje ukuthi abantu abangayinaki indaba yamacala, siqhubeke nokukhonza uNyazi. Njengoba kuza uJulayi ziningi izinto ezizojabulisa amaNazaretha njengoba sazi ukuthi kule nkonzo kwenzeka izinto eziningi. Okunye kwakho nje ukuthi izintombi nto zizobe zihambise izintingo kuNyazilwezulu eNtanda, eMzinyathi. Kusuke kuwumgidi omkhulu wena owabona izintombi zihambisa umhlanga eSilweni ngosuku loMkhosi woMhlanga. Kuwona uJulayi kuzophinde kubhajadiswe inqwaba yabantu abazobe bekhetha inkolo yobuNazaretha, kuphinde kuyokhethwa nezintombi ebhentshini. Ngasekupheleni kwawo uJulayi kuzobe kuphuma nemishado kushadiswa khona ebandleni,” kusho uMncwabe.Uthe umhlangano kaJulayi uzosingathelwa khona eBuhleni futhi kuzobe kufike amaNazaretha aqhamuka kuzona zonke izindawo."
    },
    {
        "content": "UZOKWAMUKELWA ngendumezulu yenkonzo yibandla asanda kulijoyina umculi wokholo osezakhele igama ngomculo waseZayoni.Umculi uNtombifuthi Shongwe odume kakhulu ngelikaMamkhokheli uzokwamukelwa ngemfudumalo enkonzweni enkulu engoMeyi 25, oSizweni eNewcatsle.Le nkonzo ihlelwe yibandla lakhe elisha alijoyinile Isibusiso Ibandla leNkosi Baptist Church in Zion of Southern Africa.Umholi waleli bandla uMbhishobhi Phumlani Dlamini ukuqinisekisile ukuthi kuzokuba nalolu hlobo lwenkonzo.Uthe isizathu salokhu wukuthi bafuna ukumamukela kahle lo mculi enkonzweni, naye azizwe emukelekile.\"Njengobuholi bebandla sibone kungcono ukwenza  inkonzo yokuthi simamukele udadewethu.“Siyathemba ukuthi lokhu kuzobe kusho lukhulu nakuyena.'' usho kanje uDlamini.Eqhuba uthe kube yinto enkulu kubona ukujoyinwa wumculi osezakhele igama elikhulu emculweni weZayoni.Uthe akangabazi nakancane ukuthi ukujoyinwa yilo mculi kuleli bandla kuzodala ukuthi linyuke nezinga lomculo kuleli bandla.Lo mculi naye uthe ukujabulele kakhulu ukujoyina leli bandla wathi kuningi okuhle akuthandile ngalo.Uveze ukuthi ubengakulindele ukuthi ubengaze enzelwe indumezulu yenkonzo yokumamukela ngokusemthethweni.Lo mculi kuzokhumbuleka ukuthi waqala ukuzakhela udumo esacula neGalathiya ngo-2006. Wayedlisa ngengoma eyayisihloko sithi Imali yomntwana.Waqopha umlando ngokuthi abe ngumculi wokuqala ngqa wesifazane waseZayoni ukucula ngayedwana kulolu hlobo lomculo."
    },
    {
        "content": "NKOSIKHONA CELEWENZE isibophezelo sokuthi bazophathwa kahle abazalwane abasha abajoyina ibandla aliholayo, uMbhishobhi Phumlani Dlamini, Isibusiso Ibandla leNkosi Baptist Church in Zion of Southern Africa.Lesi sibophezelo uDlamini usenze kwindumezulu yenkonzo yokwamukelwa kwamalungu amasha. Inkonzo ibisehholo lomphakathi eMaromeni, eNewcatsle.Leli bandla belikade lijoyinwa nguMbhishobhi VJ Shongwe namanye amalungu afike nawo. Lena bekuyinkonzo enkulu ebiyenzelwe ukuba bamukelwe kahle futhi nabo bazizwe bamukelekile.Ekhuluma ebhekise kubona uDlamini uthe : \"Siyabonga kakhulu ngokuthi nibone kungcono ukuba leli kube yilona bandla enilijoyinayo. Akusikhona ukuthi  singcono kodwa kuyacaca ukuthi niholwe umoya kaNkulunkulu uqobo. Okwethu nje ukuqinisekisa ukuthi asenzi ukuba nizisole ngokujoyina leli bandla.''UDlamini uthe kumhlabe umxhwele ukubona ibandla aliholayo lijoyinwa ngamalungu amasha eholwa ngumholi osenokhakhayi oluqinile njengoMbhishobhi Shongwe.Uthe kulokoza inhlansi yethemba ngokukhula kwaleli bandla njengoba ethi bafuna ukulibona liba namalungu amaningi futhi lisabalala nasezweni lonke.Konke lokhu uthe kungaba lula ukuba kwenzeke inqobo nje uma kwanda ukusebenzisana nokubambisana okuhle phakathi kobuholi bebandla.UMbhishobhi Shongwe uthe kuningi okuhle okudale ukuthi abone kungcono ukuba ajoyine Isibusiso Ibandla LeNkosi.Uncome ubuholi bebandla wathi bubonakala buyazi kahle into obuyenzayo nobuphokophelele kuyona. Wathi yingakho ke nje engazange ananaze ukuthi naye abe yingxenye yalo.Kule nkonzo bekukade kukhona noMfu Thulani Manana uqweqwe lomculi waseZayoni osenamava nosezakhele udumo.Le nkonzo ibihanjelwe ngabazalwane baKwaNongoma, Swatini, oPhongolo naseGoli. Bekukhona nebandla iTwelve Apostolic Church ngaphansi kukaMbhishobhikazi Zungu."
    },
    {
        "content": "IZOKUBE ihanjelwe ngabaculi abehlukene indumezulu yenkonzo yomkhuleko ehlelwe nguMphrofethi Zakhele Dlamini odume ngeleKhosi.Le nkonzo izokube ingomhlaka-06 ku-Ephreli, eCinema eMlaza. Phakathi kwabaculi abazoba yingxenye yale nkonzo kubalwa uBabo, uSgwili, Andile Mbili, Abanqobi, IThimba le-Afrika, yi-Amazing Grace ukukha nje phezulu.Izoqala ngehora lesishiyigalombili ekuseni ize iphele ngezithuba zantambama. Ngokusho kukaDlamini inhloso enkulu yayo ukukhulekela abantu abazithola bebhekene nezimo ezinhlobonhlobo empilweni.Uthe lo mkhuleko uzobe ungakhethi iphela emasini njengoba uzohlanganisa abantu abavela emabandleni ahlukene.Uveze ukuthi balindele abantu abavela ezingxenyeni ezahlukene zeKwaZulu-Natal kanti ubugcizelele ubukhulu besasasa la lomkhuleko.\"Ziningi kakhulu izinkinga abantu bakithi abazithola bebhekene nazo. Yingakho sibone kungcono ukuhlela lolu hlobo lomkhuleko,'' usho kanje.Phakathi kwabantu athe balindelekile lapha yilabo abangasebenzi, abahlushwa yizifo ezahlukene nalabo ababhekene nezingqinamba emindenini yabo.\"Iqiniso elimsulwa lithi ziningi kakhulu izinkinga abantu bakithi ababhekene nazo. Siyathemba ukuthi ngalo mkhuleko kukhona okuzoqaqeka,''usho kanje.Uchaze umkhuleko njengethuluzi elinamandla okunqoba nanoma yini ema endleleni yomuntu. “Sifuna abantu bakithi bahlome ngomkhuleko basebenzise wona ukunqoba zonke izinkinga abazithola bebhekene nazo,'' echaza.Ukuvezile ukuthi minyaka yonke baye babe nalo luhlobo lwenkonzo athe ukholwa ukuthi luhamba ibanga elide ekulapheni abantu."
    },
    {
        "content": "INDUNA yaseMdletsheni eHluhluwe iphonse inselelo kuziphathimandla zikamasipala waseBig Five Hlabisa ngaphansi koMkhanyakude ukuba kuqashwe onogada abazoqapha izakhiwo zomphakathi.INduna uMnuz Ndabazamanina Mdletshe ikusho lokhu emcimbini wokuvula kwehholo lo mphakathi  ku-Ward 10 muva nje, lapho kugqame khona isikhalo ngezikhungo zikaHulumeni ezicekelwa phansi ngabatshontsha impahla.\"Siyayizwa indaba yokuthi umphakathi kumele ugade leli hholo ukuze lihlale lisesimeni, kodwa esikhala ngakho ukuthi akube nonogada abaqashwe umasipala baholelwe. Lokho kuzosiza ekutheni kunqandwe izigebengu ,\" kusho uMdletshe.Uthe ziningi izakhiwo zikaHulumeni esezicekelwe phansi  ngenxa yokuthi azinabo onogada .Kumanje umasipala waseBig Five Hlabisa uphoqeleke ukuba ukhokhe imali engu-R15 million ukuze kwakhiwe kabusha inkundla yezemidlalo eyayenzelwe imidlalo yendebe yomhlaba ka-2010.Le nkundla okuyiNkosi Nkanyise Sports field, iseNhlwathi kanti igcine isiyidlelo lezinkomo nezimbuzi ngoba yacekelwa phansi kwebiwa yonke ingqalasizinda yayo.IMeya waseBig Five Hlabisa, uMnuz Comfort Khumalo uthe umphakathi kubalilekile ukuba uzibambele mathupha ukuqinisekisa ukuthi izakhiwo zentuthuko azicekelwa phansi.\"Siyanxusa ukuba umphakathi ubambisane nathi ekutheni lezi zakhiwo zingacekelwa phansi. Sicela nokuthi abenzi bobubi bahanjiswe emaphoyiseni ukuze iphele lento yokucekela phansi izikhungo zomphakathi,\" kusho uKhumalo.Umphakathi ukushayele ihlombe ukwakhiwa kwaleli hholo ngoba uthi usuzokwazi ukubambela imihlangano kulo neminye imibuthano yesizwe."
    },
    {
        "content": "UMASIPALA weTheku usuveze ukuthi izinkinga zikagesi nokungasebenzi kahle kwe-motor yephampu kuphazamise ukuthunyelwa kwamanzi ezindaweni ezihlukene kuleli dolobha kusukela ngoLwesine.Kulindeleke ukuthi umsebenzi uphothulwe ngoMsombuluko 10 Juni uma kungabanga nezithiyo ezithile.Esitatimendeni, umasipala uveze ukuthi izindawo eziphakelwa amanzi esiteshini iNorthdene ngeke zibe namanzi.Uthe amathimba aseqalile ukulungisa izinkinga zokusebenza kwephampu ukuze ngoMsombuluko abantu bakwazi ukuwathola amanzi. Iphampu efile isiza ukuthumela amanzi ezinqolobaneni ezihlukene eziphakela ompompi emizini yezakhamuzi zeTheku.Izindawo ezingenamanzi njengamanje yilezi: Buffels Bosch, Burlington Heights, Savanah Park, Shallcross, Crossmoor, Klaarwater, Savannah Park, St Wendolins (KwaSanti), Arena Park, Chatsworth, Ehlanzeni, KwaMgaga, Montford, Moorton, Risecliff, Welbedacht East ne-West, Westcliff, Woodhurst.Ezinye ezithintekayo yiMariannheights, Mariann Industrial Park, Nsizwakazi, Phumphele, Umshinini, Ezinyathini, Luganda, Nagina, Pineview, Regency Park, Sithundu Hills, Malvern, Queensburgh, Northdene neMoseley Park. Kuvela ukuthi mabili amanye ama-motor afile azofakwa ngoJulayi nangoNovemba kodwa uma sekubuyiselwe lena eyodwa imiphakathi ethintekayo izokwazi ukuthola amanzi.UMasipala uthe uzothumela amaloli athwala amanzi kube yiwona azosiza umphakathi kulesi sikhathi.Ngeminye imininingwane, ukuba umphakathi u-downloade i-app kaMasipala weTheku noma uthumela u-whatsapp ku-073 1483 477 ukubika ukuphazamiseka nokuthunyelwa kwezidingo. Abantu bangashayela no-080 311 1111 noma bathumele i-email [email protected]"
    },
    {
        "content": "INGCABHA isisemphakathini ukuthi uphawule ngoMthethosivivinywa ozolawula ohulumeni bokubambisana kuleli.Ngalo mthethosivivinywa i-Local Government: Municipal Structures Amendment Bill, kuhloswe ukwakha imigomo ezolawula labo hulumeni ukuze kungandi izinkinga zokuphatha ezikhona ikakhulu emkhandlwini ephethwe ngokubambisana amaqembu ahlukene.UNgqongqoshe wezokuBusa ngokuBambisana neziNdaba zoMdabu kuleli uNkk Thembi Nkadimeng, uthe uyakwamukela ukukhishelwa umphakathi ukuze uphawule ngoMthethosivivinywa.Awukho umthetho ofuze lo kuleli ekubeni kubukeka uhulumeni kazwelonke uzophathwa ngokuhlanganyela ngenxa yokuthi alikho iqembu elidle umhlanganiso okhethweni lwangeledlule.“Lo Mthethosivivinywa uza ngesikhathi lapho kudingeka kube nemigomo ezolawula ohulumeni bokubambisana. Uza ngesikhathi omasipala abangu-81 bephethwe ngokuhlanganyela emuva kokhetho lohulumeni basekhaya lwango-2021,” kusho uNkk Nkadimeng.Ukwanda kwale mikhandlu okungekho iqembu eliwine ngamalengiso, kwenza kube nesidingo sokuthi indaba yezinselelo ezibhekene nale mikhandlu okubalwa nendaba yokuhanjiswa kwezidingo kanjalo nokungabikhona kozinzo.“Ukuchitshiyelwa kwalo Mthethosivivinywa kuzophoqa amaqembu ukuthi angene esivumelwaneni esibhaliwe esizokwenza ukuthi asebenzisane lapho kungekho khona iqembu elidle umhlanganiso elingakwazi ukubumba uhulumeni ngalodwana. Sikholwa ngukuthi lo Mthethosivivinywa uzokwazi ukulungisa nendaba yokuthi amaqembu amancane afune izinto ezinkulu ekubeni ethole amavoti amancane.” Uveze ukuthi kulabo hulumeni bokubambisana kubangwa nezikhundla igcina isishaywa indiva eyokuhanjiswa kwezidingo emphakathini.“Kuba nombango emihlanganweni kuliwe, imihlangano igcine ingasahlalanga ngenxa yokuthi izibalo zisuke zingenele. Isabelomali sigcina singaphasiswanga okuphazamisa ukuhanjiswa kwezidingo.” Ugqugquzele zonke izinhlaka ukuthi zibambe iqhaza zibeke umbono wazo ngalo Mthethosivivinywa.Okuqukethwe yilo Mthethosivivinywa ngukuthi imeya, iphini lemeya, usomlomo womkhandlu kanjalo namalungu esigungu esiphezulu angasuswa ngevoti uma sekuphele iminyaka emibili akhethwa. Kodwa lezi zikhulu bangasuswa noma yinini uma kungukuthi zihlulwa ukwenza umsebenzi wazo noma zephule umthetho.Abafuna ukuphawula bangabhalela umnyango ungakashayi uJulayi 5, 2024. Bangathumela ku:[email protected], noma bathumele ngeposi ku:Mqondisi jikelele emnyangweni uNhlamulo Mathye, Department of Cooperative Governance, Private Bag X804, PRETORIA, 0001"
    },
    {
        "content": "UNGQONGQOSHE weMfundo eyisiSekelo uNkk Angie Motshekga, uthe ingcabha ikubazali nasezigungwini ezilawula izikole ngodaba lwenyufomu egqokwa ezikoleni.Uthe abazali nezigungu kumele banqume ukuthi yiluphi uhlobo lwenyufomu okumele lugqokwe nokuthi lugqokwa kangaki, wathi umnyango ungabeka imigomo kodwa ngeke uzinqumele izikole nabazali ukuthi kumele benzenjani.Ukusho lokhu kulandela ukwethulwa kombiko wekhomishini yamalungelo abantu, owethulwe ekomitini lezemfundo ePhalamende, oveze ukuthi ezinye izikole ziba namanyufomu ahlukene.Umbiko uveze ukuthi kwezinye izikole abafundi abenza u-matric bagqoka inyufomu ehlukile, okufaka ingcindezi kubazali  okudingeka bathenge enye inyufomu kuleli banga ekubeni abafundi bezoyigqoka izinyanga ezimbalwa.“Okungijabulisayo ngukuthi ikhomishini ayisho ukuthi akuyekwe ukugqokwa kwenyufomu ezikoleni. Kubalulekile ukuthi igqokwe ukuze kube lula ukuhlonza abafundi,” kusho uNkk Motshekga.Uthe okunye okumele kubhungwe eyabafundi abagqebhezayo uma begqoke inyufomu.“Abanye balaba bafundi bagqoka amanyufomu amancane adlulwa ngisho ama-jakhethi abawagqokayo. Abakwazi ngisho ukugoba ngoba kuzovela iphenti, okungenye yezinto okumele kubhungwe ngazo.” Uthe kumanje kunezikhalazo azilungisayo ezithinta abafundi benkolo yama-muslim, abagqoka izikhafu.“Yinto engiyilungisayo njengongqongqoshe. Ziningi izikhalazo ezikhona ezithinta inyufomu esibhekana nazo singumnyango,” kusho uNkk Motshekga.Odabeni lwezinwele zabafundi kukhalwe ngokuthi zingaphazamisa uma zizinde kakhulu ngesikhathi kufundwa.Ikhomishini iphakamise ukuthi kudingeka kubekwe isikalo semali senyufomu ngoba kwezinye izikhawu ibiza kakhulu okushaya abazali ephaketheni.Amalungu ePhalamende athe akumele kuyekwe ukugqokwa kwenyufomu ezikoleni.USihlalo wekomiti ePhalamende uNkk Bongiwe Mbinqo-Gigaba, uthe ukugqokwa kwenyufomu kusiza ekutheni abafundi babe yinto eyodwa.Uthe elakuleli libhekene nenkinga yokungalingani ngakho ukugqokwa kwenyufomu kwenza kube nokulingana.“Udaba lokubiza kwenyufomu kumele lubhekane nekhomishini yezokuncintisana. Umnyango kumele uyibheke eyokuthi kwezinye izikole kunenyufomu egqokwa ehlobo, enye igqokwa ebusika bese kuba naleyo egqokwa ngu-matric wodwa.” UMqondisi jikelele emnyangweni uMnuz Mathanzima Mweli, uthe sebeke bahlangana nekhomishini yezokuncintisana wathi indaba yokubiza kwamanyufomu yinto eseke yaphenywa kwakhishwa umbiko ngokuthi kukhona ukusebenzisana kwezinkampani ezikhiqiza amanyufomu nemali eziyibizayo."
    },
    {
        "content": "INKANTOLO yezokhetho  iyona ezoba nezwi lokugcina ngabazongenela ukhetho lukazwelonke ngoMeyi 29. Inkantolo izonquma ngalabo okuzobe kufakwe izikhalo ngabo, ngokuthi abakulungele ukungenela ukhetho ngoba bake balahlwa amacala phambilini.Ithuba lokufaka izikhalo lizovulwa ngoMashi 26 noMashi 27, nokuyilapho ikhomishini eyengamele ukhetho i-Independent Electoral Commission (IEC), izoshicilela uhlu lwabantu abazongenela ukhetho.Umphakathi uzobe usukwazi ukufaka izikhalo ngabazobe besohlwini lokuvotelwa, abangafanele.Lokhu kuvezwe yiphini lesikhulu esiphezulu se-IEC uMnuz Masego Shebhuri.Ekhuluma neSAfm izolo ekuseni, uthe uma sekuphothulwe lolu hlelo abantu abafuna kubuyekezwe isinqumo se-IEC sokuthi ibachithile ukungenela ukhetho, bangaya enkantolo yezokhetho.Uthe amaqembu azonikwa ithuba lokuthi alungise izikhalazo ezizofakwa. “Inkantolo ezoba nezwi lokugcina. Okwamanje asikwazi ukusho ukuthi umuntu othile uzokwazi yini noma ngeke akwazi ukungenela ukhetho ngoba uhlelo alukavulwa,” kusho uShebhuri.Usho lokhu nje kusanemibuzo ngokuthi owayengumengameli wezwe uJacob Zuma, okumanje ukhankasela iqembu elisha Umkhonto weSizwe, uzokwazi yini ukungenela ukhetho.Leli qembu liyiklame liyiklamile ekutheni nguZuma ozolimela okhethweni njengoba kukhona nezingqwembe ezinobuso bakhe. Nasohlwini lwaleli qembu elifolosa ngalo nguZuma ozihola phambili. UShebhuri uthe iqembu eliphakamise umuntu kumele liqinisekise ukuthi lowo muntu uvumelekile ukuthi angenele ukhetho.“Kwayena lowo muntu ongenela ukhetho kumele akuveze ukuthi uvumelekile ukuthi angangenela ukhetho. Ukuze ungenele ukhetho kumele kube ngukuthi awukaze udonse isigwebo ngaphakathi ejele esiyizinyanga ezingu-12, esihambisana nokuthi awuvunyelwanga ukukhokha inhlawulo. Okunye okubhekwayo ngukuthi ngabe isiphelile yini iminyaka emihlanu umuntu aqeda ukudonsa isigwebo,” kusho uShebhuri. UZuma wagwetshwa izinyanga ezingu-15 edonsa ejele yinkantolo yoMthethosisekelo ngokudelela imiyalelo yokuvela ngaphambi kwekhomishini eyayiphenya ngokulawulwa koMbuso yidlanzana.Khonamanjalo sikhonjwe indlela isisebenzi se-IEC esiputshuze uhlu lwamagama abajutshwe yi-ANC neMK ePhalamende.Isikhulu se-IEC uMnuz Sy Mamabolo, siveze ukuthi lesi sisebenzi sinqanyulelwe inkontileka yaso.UMamabolo uthe bekungamele sikhiphe ulwazi olufuze lolu wathi besisebenza emahhovisi ekhomishini eGauteng.“Noma ngubani ophula imigomo yekhomishini ngeke simbekezelele. Sizimisele futhi sizibophezele ngokuthi sibe nokhetho olungenagcobho.” Izolo ntambama ikhomishini ikhiphe isitifiketi somqulu wezokhetho okhule waba nabantu abangu-27.79 million abazovota. "
    },
    {
        "content": "ZIKLANYWE ziklanyiwe njengoba konke sekulele kubavoti ukuthi bakhethe iqembu abalijuba ePhalamende naseziShayamthetho zezifundazwe njengoba ikhomishini yezokhetho idedele uhlu lokugcina lamaqembu nabazongenela ukhetho lukazwelonke ngenyanga ezayo.Kulolu hlu kukhona namaqembu amasha azobe eqala ukubanga amavoti okhethweni lwangoMeyi 29. Abalelwa ngaphezu kuka-36 amaqembu azobe ebanga amavoti, ingxenye eningi yawo amaqembu amasha.Amanye azobanga amavoti kuzwelonke nasezifundazweni ezimbalwa, kuthi amanye angenela ukhetho ezweni lonke.Emaqenjini amasha kukhona amagama aziwayo, kanjalo nangaziwa noma angagqamile kakhulu.Phakathi kwangagqamile kubalwa iSizwe Ummah Nation, engenela ukhetho kuzwelonke naKwaZulu-Natal.Amanye amaqembu esifundazweni nakuzwelonke azobe engenela ukhetho okokuqala kubalwa iRise Mzansi, Economic Liberators Forum South Africa, All Citizens Party, Build One South Africa, Africa Restoration Alliance, Umkhonto weSizwe, African Content Movement, African Congress for Transformation. Amanye amaqembu kubalwa iSouth African Royal Kingdoms Organization, South African Rainbow Alliance, Xiluva neCitizens.Bangu-12 abangenela ukhetho ngokuzimela, kulaba uyedwa esifundazweni iKZN.Ikhomishini iveze ukuthi kudingeka amavoti abalelwa ku-43 000 esifundazweni ukuze uthole isihlalo esiShayamthetho, kuzwelonke abalelwa ku-80 000 kuye ngokuthi singakanani isibalo sabavotile.Kulol luhlu lokugcina eqenjini iMK olikhankaselayo owayengumengameli uJacob Zuma useqhulwini labazihola phambili kwabaya ePhalamende, kuthi indodakazi yakhe uNksz Duduzile yona ingunombolo 18 ohlwini lwasePhalamende.Omunye okhona iNkosi yesizwe samaKhoi-San, uDkt Glen Taaibosch, oke wabonakala enoZuma ngesikhathi kulalelwe icala enkantolo enkulu kuleli sonto ongunombolo 41 ohlwini lwasePhalamende.UZuma useke wakucacisa ukuthi akusho ukuthi ngoba usohlwini ukuthi uzothola isikhundla.Umkhulumeli waleli qembu, uMnuz Nhlamulo Ndhlela, yena ungunombolo 25, ohlwini lweMK lwasePhalamende.UZuma ungene ngembobo yenaliti njengoba evunwe yiNkantolo yezoKhetho ukuthi abuyiselwe ohlwini emuva kokuchithwa yikhomishini kulandela isikhalazo ngokuthi akumele abe yingxenye.Kwamanye amaqembu uhlu alushintshanga.Amaqembu angabonwa ohlwini kubalwa i-All Game Changers, eholwa yindodana kaZuma uDuduzane. UZuma wayethembise ukuthi uza nezinguquko ezinqala ezweni. Leli qembu likhishwe ohlwini yikhomishini ngoba lingalandelanga imigomo ebekiwe."
    },
    {
        "content": "BESABA ukuthi bangase balahlekelwe amasimu abo omoba abalimi baseMpangeni abangakwazi ukukhokha imali yokukhonzela amasimi. Laba balimi bomoba abathi bayizakhamuzi zesizwe saKwaMadlebe eMpangeni, abahlala eMevamhlophe, eNdabayakhe naseNqutshini bathi sebenqunyelwe ugwayi katiki wokuthi uma behluleka ukukhokha le mali ngoNovemba bazophucwa amasimu omoba enomkhiqizo.Omunye wezakhamuzi oneminyaka engaphezu kuka-60, ongathandanga ukudalulwa, uthe insimu abayilimayo engamahektha amabili yayilinywa uyise owayengakaze ayikhonzele kodwa ngoJuni batshelwe ukuthi abakhokhe imali eyevile kuR20 000.Ngokuthola kweSolezwe le mali iphakathi kukaR20 000 no-R100 000 \"Induna yasibizela emhlanganweni yathi komkhulu kuthiwe sekunesikhathi eside silima singawakhonzeli amasimu sibe senza ibhizinisi ngawo. Kulo nyaka kumele sikhokhe. Sanqunyelwa ugwayi katiki kwathiwa kumele sikhokhe ungakashayi uNovemba. Uma sehlulekile iyadliwa insimu,\"  kusho isakhamuzi.Esinye isakhamuzi ebesikhala ngento efanayo emsakazweni Ukhozi FM , sithe abakwazi ukukhala ngalokhu ngoba basaba ukwenzakaliswa.\"Kunamadoda asegade ukuthi singawuhlahli umoba ukuze kudliwe amasimu enomkhiqizo. Konke okwenziwayo kwenziwa ngesihluku. Siyasatshiswa. Akugcini lapho uma kuke kwafika ekutheni wena ufuna udaba lwakho luye enkosini uyabulawa nokubulawa. Asenzi imali eningi ngomoba uyakalwa. Ngokubona kwethu inkosi ifuna ukuwadla amasimu ngoba iyazi ukuthi baningi abazohluleka ukukhokha ingakho ifuna ukuthi sikhokhe singakahlahli kunokuthi ithi asikhokhe uma sesikhokhelwe, \" kusho isakhamuzi.UNdunankulu wakulesi sizwe uMnuz Mbhoyi Zungu, uthe amasimu omoba ayibhizinisi bonke abanalama simu bayawakhonzela.\"Umhlaba uyakhonzelwa ezindaweni zamakhosi. Akuyona into entsha. Kusekhona inkosi endala ewuyise wale ekhona kwakuvele kunjalo.  Akuliwa kuba isivumelwano esenziwa naye umuntu avume. Kuyakalwa kuqinisekiswe ubungako bomhlaba.  Kuyaxoxiswana ngoba phela ngabantu besizwe laba akuliwa. Uma ekhala luyenziwa uhlelo. Asikho isikhalo esifike kimi njengondunankulu ngemali yokukhonzela amasimu. Inkosi ayihlangene nokuklanywa kwamasimu nemali yokukhonzela amasimu. Into eyenziwa izinduna. Leyo mali iya kwi-Trust isetshenziselwa ukuthuthukisa isizwe,\" kusho undunankulu.Uthe awekho amasimu agadwe ngamadoda aphuma komkhulu.\"Abagadene ilabo abaqashe umhlaba kwabanye, asihlangene nalezo zivumelwano thina. Siyacela abalimi ukuthi uma benezikhalo beze kimi sizame ukuyilungisa inkinga. Umhlaba owabantu besizwe bonke sinejoka lokuthi siwabe ngokufanele,\" kusho uZungu.UMnuz Senzelwe Mzila woMnyango wokuBusa ngokuBambisana KwaZulu-Natal, uthe lolu daba belungakafiki kubo basazofuna imininingwane ephelele ngaphambi kokuthi baphawule ngalo."
    },
    {
        "content": "Usuyesaba umphakathi emva kokuba umfundi wokuqala kuleli kutholakale ukuthi uhaqwe iMpox.Umfundi waseHammanskraal eGauteng ungowokuqala ukuhaqwa ilesi sifo. Isifo besidlange kwabesilisa abanemiyaka ephakathi kuka-17 kuya ku-43.Ekuseni ngoLwesine iningi labantu lizwakalise ukuba novalo ezinkundleni zokuxhumana ngokusabalala kwaleli gciwane..UDumisani Mazibuko kuFacebook, uphawule wathi: “Siyabhebhetheka manje lesi sifo” UMthobisi Myende uthe: \" Hhayi bo awucishwe lo  mlilo\"UThobe Thobe uthe: \" Shwele Nkosi ngenelela unqande lesi sifo kodwa soneni kangaka.Kuke kwaba nokudideka mayelana neqiniso ngemiphumela yalo mfundi ofunda uGrade 1 esikoleni i-Iketleng Primary,  eHammanskraal. Ekuseni uMnyango wezeMfundo eGauteng ukhiphe isitatimende uthi umfundi uhaqwe iMpox. Akuphelanga sikhathi esingakanani wakhipha esinye wathi isitatimende sikhishwe ngaphambi kokuthi isikhungo esibhekele izifo ezithathelanayo, iNational Institute for Communicable Diseases (NICD) siqinisekise imiphumela yakhe.UMnuz Steve Mabona okhulumela  uMnyango wezeMfundo, uthe abazali bomfundi bazise isikole ngemiphumela yomfundi ngoLwesibili, bathi umfundi uke wavakashela izihlobo ebezinezimpawu zeMpox  eNorthern Cape ngempelasonto edlule. Ngemuva kwezinsukwana naye ube nezimpawu wahlolwa kwaqinisekiswa ukuthi uhaqekile. Kuleso sitatimende uthe uMnyango wezeMfundo ngeke usakhuluma ngalolu daba kuzokhuluma owezeMpilo. Ntambana, uMphathiswa wezeMfundo eGauteng, uMnuz Matome Chiloane, uqinisekise ukuhaqeka komfundi. Ucele abazali bezingane ezike zasondelana naye ukuthi baxhumane nesikole ukuze zihlolwe ukuthi azithelelekanga yini.\"Ithimba le-Integrated School Health Programme (ISHP) lizovakashela esikoleni ukuze lifundise ngalesi sifo nangokuhlolwa kwaso. Siyaqonda ukuthi lokhu kungase kudale ukukhathazeka kubazali kodwa siyabaqinisekisa ukuthi lesi simo sisisingethe ngokucophelela okukhulu.” kusho uChiloane."
    },
    {
        "content": "Kuzophoqeleka ukuthi amaqembu ajube abanye abaholi ezikhundleni zobumeya ezivuleke emuva kokushiya kwabanye ngesikhathi kubekwa uhulumeni omusha.Izwe libuya okhethweni lukazwelonke oludale ushintsho olukhulu ezweni. Kulezi zinsuku kumatasa kubekwa uhulumeni ozobusa iminyaka emihlanu.UMasipala waseZululand ophethwe yi-IFP, usale ungenayo imeya emuva kokwenyuka kukaMfundisi Thulasizwe Buthelezi waya kuhulumeni wesifundazwe. UButhelezi ubuyela njengokugiya eSishayamthetho ngoba wayekhona phambilini.UButhelezi obuye abe wuNdunankulu kaZulu, uqokelwe kwesoMphathiswa wezokuBusa ngokuBambisana neziNdaba zoMdabu. UButhelezi umenyezelwe wuNdunankulu omusha uMnuz Thami Ntuli, ngoLwesibili.UNtuli onguNdunankulu omusha umemezele abaphathiswa bakhe eqeda ukufungiswa eMgungundlovu ngoLwesibili emcimbini obukade ubhekwe ngabomvu.UNtuli naye ubeyimeya yaseKing Cetshwayo njengoba esekhuphukele ekuphatheni uhulumeni wesifundazwe. Nakhona eKing Cetshwayo eseRichards Bay, kuzophoqa ukuthi kuvalwe isikhala sakhe sobumeya.Okhulumela i-IFP uMnuz Mkhuleko Hlengwa, uthe bayazi ukuthi kunezikhala ezivulekile futhi akonakele lutho. Uthe akukho ukuphazamiseka kokusebenza okuzoba khona ngokwenyuka kwezimeya.“Amaphini ezimeya azobamba ezikhundleni kuze kube kuqokwa izimeya zomasipala. Kunzima okwamanje ukusho ukuthi yinto yanini,’’ kusho uHlengwa.Ngaphandle kwezimeya ze-IFP kuphinde kwavuleka isikhala semeya yeTheku ngesikhathi kwesula uMnuz Mxolisi Kaunda yena osejutshwe ePhalamende.UKaunda wesule kungasazelele muntu emuva kokuthi kade kwasa evika izagila ngapha nangapha bezama ukumketula. UKaunda ehamba wathi i-ANC izowusingatha umsebenzi wokuqokwa kwemeya entsha maduze.Igama likaMnuz Cyril Xaba lilokhu livela njengokunguyena osikazwayo esikhundleni semeya yeTheku. UXaba akasabuyeli ePhalamende emuva kokhetho. UXaba uthathwa njengonesipiliyoni kakhulu ekusebenzeleni uhulumeni emazingeni ehlukene."
    },
    {
        "content": "KUNGASE kuphoqe ukuthi aboMkhonto weSizwe Party bayolola abanye  abaholi abazolungela ukuba seqhulwini lohlu lwasePhalamende kuleli qembu emuva kokuthi iNkantolo yoMthethosisekelo ichithe uJacob Zuma.IJaji Leona Theron laseNkantolo yoMthethosisekelo, ngoMsombuluko, likhiphe isinqumo esichitha uZuma. I-IEC yayimemezele ukuthi uZuma akafanelwe wukuba sohlwini lwasePhalamende ngoba walahlwa ngecala wagwetshwa.Udaba luhambe lwaze lwafika eNkantolo yoMthethosisekelo ekhiphe isinqumo yathi uZuma neqembu lakhe bangasifaka isikhalo kuyona.UZuma ubephezulu ohlwini lwe-MK lwasePhalamende futhi ubuso bakhe busazoqhubeka buvele emaphepheni okuvota. Uhlu lwe-MK lugqishe amagama angenasigqi kangako kwezepolitiki.Uhlu luphinde lube negama likaNkk Duduzile Zuma-Sambudla oyindodakazi kaZuma nohleli kunombolo 18. Ukuchithwa kukaZuma kusho ukuthi i-MK inezikhala ezimbili ohlwini - esikaMnuz Jabulani Khumalo owaxoshwa nesakhe uMsholozi. Kufanele i-MK ivale izikhala ePhalamende emuva kokhetho uma izitholile izihlalo.Abahlaziyi bezepolitiki bathe kufanele i-MK ibheke ukuthi ifaka abantu abanjani ePhalamende ukuze iqinise ikhokhasi yayo. Umhlaziyi ozinze e-UKZN uMnuz Zakhele Ndlovu, uthe abe-MK kufanele bafake abantu abanohlonze. UNdlovu ukhulume ngegama likaMnuz Nathi Nhleko osanda kujoyina i-MK esuka kwi-ANC. Kukhona ezikhulunyelwa phansi ezithi uNhleko angase angene ePhalamende.“Isinqumo senkantolo asibalimazi kakhulu ngoba uZuma usazoqhubeka avele ephepheni lokuvota. Abantu abaningi vele beze ngaye uZuma kwi-MK. Kufanele bathole umuntu onohlonze njengaye uNhleko osemdala epolitikini nonesipiliyoni,’’ kusho uNdlovu.UNhleko uthintiwe ngalokhu, wakuhleka usulu wathi amampunge nje akhulunywa abantu.“Angikho ngisho ohlwini lwasePhalamende futhi akungikhathazi lokho. Nginikwe umsebenzi wokuba wumgqugquzeli kuzwelonke, ngimatasa nawo,’’ kusho uNhleko.Umhlaziyi wezepolitiki uSolwazi Bheki Mngomezulu, uthe isinqumo senkantolo asisho lutho olutheni kwi-MK.“Ngeke kushintshe ukuthi ubuso bukaZuma buzoba sephepheni lokuvota. Kuyakhathaza khona ukuthi akekho umuntu onohlonze ohlwini lwasePhalamende kodwa isigungu esiphezulu okufanele siqine silungise lolu daba,’’ kusho uMngomezulu.Okhulumela i-MK, uMnuz Nhlamulo Ndhlela, uthe uZuma nobuholi beqembu bazobonana nabameli bese bukhuluma nezwe emuva kwalokho. UNdhlela ushiye angalazi emajajini ewasola ngokuchema nokwenzelela.Uthe akudikizi ngisho inqulu kubona ngesinqumo senkantolo kodwa sibanika omkhulu umdlandla wokuthi baqhubekele phambili."
    },
    {
        "content": "KUZOQOPHEKA umlando eMkhosini woMhlanga wakulo nyaka ozokuba ngenyanga ezayo.Kulo nyaka kuzobe kuhlangana iminyaka engu-40 kwavuselelwa kabusha lo mkhosi ohanjelwa izintombi eziqhamuka ezindaweni ezehlukene okubalwa nezingaphandle kwesifundazwe iKwaZulu-Natal.UMkhosi woMhlanga wavuselelwa kabusha ngo-1984, uvuselelwa iNdlovukazi uShiyiwe Manftombi Dlamini Zulu, ozala iSilo uMisuzulu Sinqobile kaZwelithini.Isolezwe lithole ukuthi emkhosini wakulo nyaka kuzogqanyiswa kakhulu ibanga eselihanjwe yilo mkhosi.Umthombo osondelene namalungiselelo omkhosi, uthe kuyinto enkulu ukuthi umkhosi uzohlanganisa iminyaka ewu-40 wavuselelwa.“UMkhosi woMhlanga ungeminye yemikhosi egqamile lapha KwaZulu. Isasasa lilokhu likhule njalo, kwahlula nangesikhathi umkhosi uphazanyiswa iCorona. Nombango wesihlalo sobukhosi awuzange uwuphazamise umkhosi. Ingakho ke kuzogqanyiswa ukufinyelela komkhosi kule ngqophamlando.“UMkhosi woMhlanga ubambe elikhulu iqhaza ekwakheni intsha. Ukhuthaza izintombi ukuba zizithibe, zingajahi izinto ezingalungile. Ingakho kwathathwa isinqumo sokuthi uvuselelwe kabusha ngoba kwakubonakala ukuthi intsha ibhekene nezinkinga eziningi.”Umthombo uthe ngeke bakukhohlwe okwenziwa iNdlovukazi uShiyiwe ivuselela umkhosi ngesikhathi kubusa iSilo uGoodwill Zwelithini kaBhekuzulu.“Ngiyacabanga ukuthi akuzange kube lula ukuvuselela umkhosi okwasekuphele isikhathi eside ungasenziwa. Ngibona ukuthi into eyalekelela indlovukazi ukuthi vele nakwaNgwane (eSwatini, lapho izalwa khona) uyenziwa uMkhosi woMhlanga.”Njengenhlalayenza, uMkhosi woMhlanga uzoqala esigodlweni eMachobeni, eNgwavuma, ngoSepthemba 7.NgoSepthemba 14 kuyobe sekulandela umkhosi omkhulu ozokuba sesigodlweni eNyokeni, kwaNongoma.Imizamo yokuthola ukuphawula kokhulumela iSilo, uMntwana uSimphiwe Zulu, ayizange iphumelele njengoba ucingo lwakhe belukhala lungabanjwa.Amalungiselelo omkhosi aseqalile, izinhlaka ezehlukene seziqalile ukukhangisa umcimbi ezinkundleni zokuxhumana.Omasipala abaningi sebeqalile ukwenza imicimbi yokuthi ndlelanhle ezintombini ezizoya emhlangeni."
    },
    {
        "content": "UKUNGAXHASWA ngemali eyenele koMnyango wezeMpilo KwaZulu-Natal, kwenza ukuthi zingavalwa izikhala zodokotela ezisuke zivulekile. Le nselelo ayigcini nje ngokuthi kungaqashwa odokotela kodwa yenza nokuthi lungavulwa uphiko lomama nezingane esibhedlela esisha iDr Pixley Ka Isaka Seme Memorial, KwaMashu.UMphathiswa woMnyango uNksz Nomagugu Simelane, utshele amalungu esiShayamthetho ukuthi inkinga yemali yenza bangakwazi ukuvala izikhala zodokotela njengoba kukhona abangaqashiwe.Uthe babalelwa ku-200 odokotela abangaqashiwe emnyangweni ekubeni kunezikhala.“Noma sinazo izikhala ezingavaliwe kodwa iqiniso ngukuthi asikwazi ukuzivala ngenxa yokunconzulwa kwemali emnyangweni. Uma isikhala sivuleka, asibe sisakwazi ukusivala ngisho noma kuthiwa sishiywe ngumuntu obeqashwe ngokugcwele,” kusho uNksz Simelane.Uthe lokhu kuyawudida umphakathi ngoba ukhala ngokuthi lowo muntu ohambile ubehlelelwe ukuthi uzowuthola umholo wakhe njengoba ubeqashiwe ngokugcwele.“Siyaqhubeka nokuxoxa nomnyango kazwelonke mayelana nalolu daba. Siyakujabulela ukwesekwa ngumnyango kazwelonke, njengoba uNgqongqoshe ezama ukuthi sithole imali ethe xaxa njalo uma kuqala unyaka wemali,” kusho uNksz Simelane ngesikhathi lumnyango uvele ngaphambi kwekomiti elibhekele ukusebenza kwemali yomphakathi, iStanding Commitee on Public Accounts, esiShayamthetho muva nje.Sekube nezikhawu lapho odokotela abangaqashiwe bemashele emnyangweni wesifundazwe, kanjalo nokazwelonke bekhala ngokungaqashwa.UNgqongqoshe wezeMpilo kuzwelonke,uDkt Joe Phaahla, usanda kuveza ephendula imibuzo ePhalamende, ukuthi sebeziqalile izinhlelo zokuqasha odokotela.UPhaahla uthe kodokotela ababalelwa ku-800 abakhala ngokuthi abasebenzi, abangu-270 sebeqashiwe ezweni lonke.Inhloko yomnyango esifundazweni, uDkt Sandile Tshabalala, ithe sebeluqalile nohlelo lwe-e health ukuze imininingwane yeziguli itholakale  kalula.Ukhale ngokuthi kwesinye isikhathi abeduka amafayela eziguli ezikhungweni zabo.Kulo mhlangano kuvele nokuthi uphiko lwezingane nomama alukasebenzi esibhedlela iPixley ngenxa yokuthi imali ayikho.Kuvele ukuthi kudingeka uR146 million ukuze lolu phiko lusebenze.Kubalulwe nokuthi kusasebenza ama-wodi angu-32 kuphela kulesi sibhedlela kwangu-38.Usihlalo weScopa, uNkk Maggie Govender, uthe uphiko lomama nezingane esibhedlela iPixley lubaluleke kakhulu emphakathini ngakho kudingeka lubhekelwe uma kuvela imali.“Umphakathi uludinga kakhulu lolu phiko ngakho kudingeka ukuthi lunikwe imali uma kwenzeka ivela. Siyazazi izinkinga ezibhekene nomnyango ngenxa yezinkinga zokunconzulwa kwemali kodwa ngqongqoshe nethimba lakho awugcini ngokukhala nje, wenza izinto zenzeke,” kusho uNkk Govender. "
    },
    {
        "content": "UKWANDA kwezehlakalo zodlame olubhekiswe kothisha ngabafundi ezikoleni zakuleli, sekwenze bakhala ngokuthi abanazo ezinye izindlela zokuqondisa abafundi selokhu kwavalwa induku.Izinyunyana zothisha zikhala ngokucindezelwa kwamalungu azo njengoba nomthetho uvikela abafundi.Uma uthisha eke waqondisa umfundi, emntshontsha ngenduku uma ebhadanywe oqotsheni, ubhekana necala elimkhomba emnyango, axoshwe angakwazi nokuthi aphinde afundise kuleli.Kodwa uma umfundi etitinye uthisha, uma isigungu sesikole simthole enecala, umiswa izinsuku ezimbalwa bese ebuyiselwa esikoleni.NoMnyango weMfundo eyisiSekelo, ukhale ngokuthi uma umfundi exoshwa esikoleni asuke enze icala kusona, kudingeka uphinde umfunele isikole ngoba akumele kube nomfundi ozobhuquza ekhaya angafundi.Ukusabalala kwe-video yesehlakalo esenzeke eGlenvista High eGauteng, muva nje, lapho kungongaphansi nongaphezulu phakathi kukathisha nomunye wabafundi, kwenze izinyunyana zathi kumele kwenziwe okuthile ngoba othisha abaphephile. Uthisha kule video ubonakala ezama ukubhula lo mfundi ngesihlalo, emuva kokuvuka othulini.UNobhala jikelele weSadtu, uMnuz Mugwena Maluleke, ukhale ngokuthi isiyinsakavukela ezikoleni eyodlame olubhekiswe kothisha ngabafundi .Uthe izikole kumele zibe yizindawo ezingenalo udlame wathi nosizo olunikezwa ezikoleni okuqubuke kuzo udlame, kumele lungachemi nabafundi kuphela.“Okubuhlungu ngukuthi iSace igweba kanzima othisha, abafundi bona bayayekwa. Umnyango kumele wenze isimo sokusebenza kothisha sibe sihle futhi ubhekane nabafundi abangalawuleki.”UMengameli weNatu, uMnuz Sibusiso Malinga, uthe selokhu kwavalwa induku ezikoleni, akukho uMnyango wezeMfundo owabahlinzeka ngakho ukuthi bakusebenzise ukuqondisa abafundi.“Ibuhlungu impilo kathisha kulezi zinsuku ngoba uma eshaye umfundi uyaxoshwa, ayikhulunywa eyakhe. Akekho ovikela uthisha ngoba nomnyango umlahla ngecala, aze aboshwe kwesinye isikhathi. Umfundi osuke eshaye uthisha uyabuyela esikoleni, emuva kokumiswa isikhashana.”Uthe nomkhandlu olawula othisha iSouth African Council for Educators (Sace), ucheme nabafundi.“Ithina esikhokhela iSace kodwa kwayona ayisivikeli, ichema nabafundi. Ngiyazi kunzima kodwa ngiyanxusa kozakwethu ukuthi uma bebona ukuthi umoya uyaphakama, baphumele emnyango babuye selehlile igwebu. Ukucabanga kothisha kumele kube ngaphezu kwalokho komfundi, bangasheshi ukuhluthuka.”Ubalule nokuthi ezikhathini eziningi uma umfundi onile, umjezisa ngokuthi umhlalise uma sekuphume isikole.“Inkinga enkulu ngukuthi uma umhlalisa ngemuva kwesikole kudingeka wena umgade. Uma egibela izimoto zomalume, kumele wena uqinisekise ukuthi leyo moto ayimshiyi ngoba ngeke umhlalise uphinde umlaxaze ungazi ukuthi uhambe ngani. Ujika wena ke usufana nobophekile, ngoba kumele umhambise ekhaya uma imoto isihambile ngoba ngeke umshiye kanjalo esikoleni. Kugcina sekufana nokuthi uzigwebe wena ngokumqondisa,” kusho uMalinga.Okhulumela umnyango, uMnuz Elijah Mhlanga, uthe uMthethosisekelo wezwe ubalula ukuthi kuyilungelo lomfundi ukufunda.Uthe bazama ukushintsha indlela abafundi abacabanga ngayo emakilasini ukuze baxazulule izinkinga abanazo ngokuthula.“Kudingeka sisebenzisane siyizinhlaka ezehlukene kusuka emaphoyiseni, umphakathi, abazali kanjalo nabafundi. Induku yavalwa ngakho umuntu oyisebenzisayo ubhekana necala,” kusho uMhlanga.Ukhale ngabanye abazali athe baphikela izingane zabo uma zenze amacala ezikoleni.“Umthetho uthi umfundi umiswa izinsuku ezingu-14, emva kwalokho uyabuyela esikoleni. Uma umxosha esikoleni, kungumsebenzi womnyango ukumfunela esinye isikole. Nakhona kuleso sikole bafike bamchithe ngoba kuthiwa uxoshwe la ebefunda khona ngoba eyihlongandlebe.”UMnuz Matakanye Matakanya, wenhlagano iNational Association of School Governing Bodies (NASGB), uthe othisha bayazi ukuthi akumele bashaye abafundi ngoba kuyicala.Uthe kumele iqiniswe imigomo ezikoleni kulabo bafundi abashaya othisha. “Akumele ngabe sibona izehlakalo lapho abafundi beshaya khona othisha. Kodwa induku yavalwa ngakho othisha bayazi ukuthi akumele bayisebenzise.” I-Sace embikweni wayo waminyaka yonke ihlale ibika ukwanda kwamacala othisha abasashaya abafundi ekubeni induku yavalwa ngeminyaka yo-1990.Isikhulu esiphezulu se seSace uNksz Ella Mokgalane, sithe minyaka yonke ayanda amacala enduku ezikoleni.Uthe ezinkundleni zokubonisana ababa nazo nezinyunyana zothisha, bahlale bexwayisa ngalesi sihlava senduku ngoba othisha bayaxoshwa.“Uma umfundi ekukhahlela unguthisha, wena awukwazi ukumphindisela. Umele umzali esikoleni ngakho okubalulekile ngukuthi uphume kulelo kilasi, ungazange uphindisele,” kusho uNksz Mokgalane.NoMthethosivivinywa iBasic Educations Laws Amendment Bill (Bela) ephasiswe wuMkhandlu weziFundazwe ePhalamende, ukubeka kucace ukuthi induku isavaliwe ngakho kuyicala kulabo abasaqhubeka nokuyisebenzisa."
    },
    {
        "content": "BABHEKENE nengwadla abanye othisha abafundisa uGrade R KwaZulu-Natal, abathe ngqu emabhange bafica itshe lome inhlama, imali ingabonwa.Labo thisha bekumele bahole ngoLwesibili kodwa bafike imali ingekho kuma-akhawunti abo.UMengameli weNatu uMnuz Sibusiso Malinga, ugxeke umnyango wathi awubacabangeli labo thisha.Uthe bathathwa kancane ngoba beyingcosana ngoba ngeke laba abanye kuthiwe abakhokhelwe.“Amanyala lawa enziwa ngumnyango ngoba labo thisha babalulekile ngoba yibona abafundisa isisekelo semfundo. “Banezikweletu okumele bazikhokhe, kuvele kuyaziwa ukuthi njalo ngenyanga kumele bahole ngakho kuyaxaka  uma bengasaholi,”kusho uMalinga.Uthe umnyango uhlela ukuthi uGrade R ube yimpoqo kodwa izinsiza azikho.Uqhubeke ngokuthi baqalelani ngokufanele bagcine ngakho, kumele ngabe kunazo zonke izinsiza ngaphambi kokuba kuthiwe uGrade R uyimpoqo. Bazokhokha ngani uma usuyimpoqo? ebuza. “Ngaphambi kokuba ube yimpoqo zonke izidingo zakhona okubalwa nokuholela othisha kumele zibekhona,” kusho uMalinga.UDkt Imran Keeka okhulumela i-DA kwezemfundo esiShayamthetho, ukhale ngokuthi umnyango ufuna ukwenza uGrade R ube yimpoqo ekubeni imali ingekho.Ekhuluma ngesikhathi kudingidwa eyoMthethosivivinywa wezikole iBasic Laws Amendment Bill esiShayamthetho, uthe akazi kwamali ukuthi izovelaphi njengoba uGrade R befuna ube yimpoqo ekubeni umnyango wesifundazwe uhlale unezinkinga zesabelomali. Umnyango wezemfundo esifundazweni uthembise ukuthi bazokhokhelwa kusasa abangaholanga.Esitatimendeni somnyango, uveze ukuthi labo thisha baqashwa isikhathi esiwunyaka, okuyinto eyenzeka ngisho ezingeni likazwelonke.“Izinkontileka zabo zivuselelwa njalo ngonyaka, uma kuqala unyaka wezimali ngo-Ephreli. Nakulo nyaka kwenzeke okufanayo, kwalungiswa neyamaholo abo ango-Ephreli 30, 2024.“Iningi labo bakhokhelwe ekupheleni kwenyanga edlule, kodwa abanye bangakhokhelwa.“Imbangela yokungaholelwa kwabanye kube wukulethwa kwezinto ezingaphelele, okwenzeke ngesikhathi befakwa ohlelweni lokukhokhelwa kwi-Persal, ngo-Ephreli 15, 2024.“Imali yabo isifakiwe, bazoyithola ngoMeyi 3, 2024, umnyangon uzokhokha kabili ngohlelo lwePersal,” kusho isitatimende.Lesi sitatimende siveze ukuthi umnyango ukwazi ukukhokha kabili ngenyanga ngohlelo lwe-Persal.Umnyango uxolisile kulabo abangayitholanga imali kodwa wathi nakanjani bazoyithola kusasa. "
    },
    {
        "content": "ITSHE limi ngothi ngesimo sama-ambulensi ezibhedlela ezisesifundeni iKing Cetshwayo ngemuva kwezivuvaba lapho iziguli zilinda amaviki ukufika kwama-ambulensi, ezinye zigcine zishona zingafinyeleli ekusizakaleni okufanele. Imindeni ekwaziyo ukukhokhela ama-ambulensi ezinkampani ezizimele nokuqasha izimoto yiyo kuphela esindayo ngoba idlulisela izihlobo zayo kwezinye izikhungo zezempilo.Ngokuthola kweSolezwe kusukela ngoJulayi ama-ambulensi  ayashoda engxenyeni yalesi sifunda ehlanganisa iMelmoth, iKhombe naseNkandla. Isikhathi esiningi kawekho nhlobo. Muva nje umndeni wakwaKhuzwayo, eMelmoth, uphoqeleke ukuthi ukhokhele i-ambulensi ezimele u-R9 000 ukuze uhambise isihlobo sawo, uMnuz Simphiwe Khuzwayo, esibhedlela eNgwelezane. UKhuzwayo ubedutshuliwe waphuthunyiswa esibhedlela KwaMagwaza, eMelmoth. Kuphele izinsuku ezimbili elindile  kulesi sibhedlela kanti bekumele ahlolwe amehlo abopha nokuvuvukala ekhanda.Udokotela wakhe wayembhukhele ukuthi aye esibhedlela iChief Albert Luthuli, eThekwini. Akakwazanga ukuya ngoba akafikanga ngesikhathi eNgwelezene wafika isimshiyile i-ambulensi.Umthombo waleli phephandaba osehhovisi elilawula ama-ambulensi eNkandla, eMelmoth naseKhombe, uthe abanawo ama-ambulensi, wonke afile. Bathembela kwawakwezinye izindawo ezifana naseShowe naseMpangeni ukuthi abasize.Uthe le ngxenye yesifunda inama-ambulensi angu-13 namabhasi ahambisa iziguli amahlanu. Wonke afile, ase-workshop. Kuwo kukhona aseduve izinsuku ezingaphezulu kuka-100 engalungisiwe.“Ngenyanga edlule nje kuphela, iziguli ezevile ku-700 azikwazanga ukuya ezikhungweni zezempilo ebezidluliselwe kuzo ngesikhathi ebezidluliselwe ngaso ngenxa yale nkinga. Okubuhlungu ukuthi kulezi ziguli kubalwa izingane eziphukile, abadutshuliwe nezinye iziguli ezisuke zidinga izinsiza ezisuke zingekho ezikhungweni eziseduze kwazo. Ama-ambulensi kahulumeni abhekele ukusiza umphakathi ontulayo ongakwazi ukukhokhela ama-ambulensi azimele,” kuchaza umthombo. Uthe izikhulu zoMnyango eziphethe iSifunda zabikelwa kodwa kuze kube manje azikaqhamuki nasisombululo.“Inkinga esibhekene nayo ukuthi izikhulu ezikhipha igunya lokuthi i-ambulensi ikhandwe, noma ingakhandwa zishaya ngonyawo lonwabu uma kumele zithathe isinqumo. Kuyenzeka ukukhandwa kwe-ambulensi kuthathe izinsuku ezingu-200 ngalesi sikhathi nebikhona isuke isifile. Inkinga ayidalwa ukuthi isifunda asinayo imali, kumanje sinayo imali yokukhanda. Inkinga ngabantu abaqashiwe abadonsa izinyawo uma kumele bathathe isinqumo, ” usho kanje.UMnuz Mlungisi Ndlovu wenyunyana yabasebenzi, iPublic Servants Association (PSA), uthe inkinga yokushoda kwama-ambulensi ibhekene nesifundazwe sonke kodwa okwase-King Cetshwayo sekungaphezu kwamandla. “Sifisa ukuthi uMphathiswa wezeMpilo noNdunankulu bangenelele kulolu daba ngoba sekunesikhathi ludingidwa emazingeni aphansi, singaphumi isixazululo. Ekugcineni umphakathi ongaqondi ukuthi kwenzekani ulwa nabasebenzi bezempilo uzitshela ukuthi bayavilapha,” kusho yena. UDkt Imran Keeka, obhekele ezempilo kwi-DA, uthe ukushoda kwama-ambulensi yinkinga yesifundazwe sonke.“Sibhalele uMphathiswa wezeMpilo KwaZulu-Natal (uNkk Nomagugu Simelane), sicela ukuthi asinike izibalo zama-ambulensi akulesi sifundazwe nokwabiwa kwawo. Ezindaweni zasemakhaya inkinga inkulu kakhulu kodwa naseThekwini iziguli zilinda i-ambulensi zize ziqashe azimele. “Lokhu akwamukelekile. Siyazi ukuthi inqwaba yamabhasi ahambisa iziguli zisuka kwezinye izikhungo zezempilo ziya kwezinye, namanye ama-amabulensi aduve ema-workshop ayokhandwa ngoba asemadala. Amanye asehlale izinyanga eziyisithupha kulawo ma-workshop,”  kusho uDkt Keeka. UMnuz Ntokozo Maphisa okhulumela uMnyango wezeMpilo KwaZulu -Natal, uthe  isiguli okuthiwa saziqashela i-ambulensi ezimele asikwazanga ukulinda imizuzu engu-15 , i-ambulensi yafika sesihambile. Akabange esangena esimeni sokushoda kwama-ambulensi eKing Cetshwayo.  "
    },
    {
        "content": "LIGUQE kungasekuhle icala lokufa kukaSenzo Meyiwa ngesikhathi iJaji uRatha Mokgoatleng lithuthana nommeli u-Advocate uThulani Mngomezulu obelisola ngobuqili. UMeyiwa owayengunozinti we-Orlando Pirates neBafana Bafana, wadutshulwa wabulawa ekubo kwentombi yakhe uKelly Khumalo eVosloorus, eGauteng, ngo-2014. Bahlanu abalisa abashushiswayo okuthiwa banikwa itoho lokujuqa uMeyiwa.Icala lisesigabeni lapho uMbuso ubiza khona ofakazi bawo bese bephekwa ngemibuzo abameli babamangalelwa uma beqeda. UMngomezulu ubepheka ngemibuzo ufakazi oyiphoyisa uConstable uJabulani Buthelezi ngesikhathi kusuka ingxabano.Bekubangwa indaba yokuthi mangaki amaselula atholakala kummangalelwa wokuqala uMuzikawukhulewa Sibiya ngesikhathi eboshwa. UMngomezulu uze wathi uzofaka isikhalo ngejaji athe alihambisi kahle izinto uma lisingethe udaba. Uthe uselinake izikhawu linakho ukuvuna uMbuso.“Impela Nkosi yeNkanto ngisho njalo futhi ngimile emazwini ami. Kumanje ngilungisa isicelo ngaphansi komthetho u-317,’’ kusho uMngomezulu ebhoka.UMngomezulu uthe ijaji liyathanda ukugxambukela futhi lihlangene noMbuso benza ubuqili. Kusuke isidumo esinamathambo emuva kwalokho, ijaji kwathi alimqede.“Ungisola ngobuqili manje, ngihlangene kanjani noMbuso mina? Ungasebenzisi amagama ongeke uwamele, ungalokothi ngoba nginelungelo lokukumangalela. Kungenzeka awuqondi kahle umthetho. Ungehlisa isithunzi ungibeka izinsolo,’’ kusho ijaji.Emuva kwalokho, kube sengathi kuyedlulwa odabeni kwayiwa ekhefini lesidlo sasemini nokuthe uma kubuywa ijaji laqala phansi labhoka liqhuba lolu daba, ijaji lakhipha izichazamazwi ezintathu kwafunwa incazelo yegama elisetshenziswe wummeli.Ijaji lifunde izincazelo ebeziveza ukuthi leli gama lichaza ukuhlangana ngobuqili. Ijaji laqhubeka labhoka lisho nokuthi selibikele abaphathi balo.UMngomezulu ugcine esexolisa ethi uyawahoxisa amazwi akhe kodwa kwabonakala ukuthi ijaji belisadiniwe ngesikhathi kuguqa icala. Kuvunyelwane ngokuthi icala liguqele uMsombuluko. UMbuso uthe namuhla yiholidi kanti kusasa nangoLwesihlanu abekho ofakazi abazofika."
    },
    {
        "content": "Buchitheke bugayiwe ibandla lixosha izethenjwa zomholi wamaNazaretha, Inkosi Mduduzi Shembe, uNyazilwezulu okuthiwa bezinamatulo ebeziwabophile ukuholela Ophathe umholi.Isolezwe lithole lezi zindaba ngomthombo ongashayi eceleni nozazi zonke ezebandla, kuthiwa kunesimemezelo esenziwe ngoMgqibelo, eBuhleni kuxoshwa izethenjwa ebese zifana nensila yoNyazilwezulu. Leli phephandaba linalo izwi eliqoshiwe lapho bekwenziwa khona lesi simemezelo futhi kukhona nekhophi yencwadi ebhalwe yiNhlalisuthi, iveza ukuthi sekunesikhathi yenza uphenyo ngabadla uNyazi izithende bengaphakathi ebandleni.Abaxoshiwe, abangeke adalulwe amagama abo ngenxa yokuthi abatholakalanga ukuze baziphendulele, kuthiwa bahlonzwe njengabayingozi kakhulu ngamatulo okuthiwa bebewakhele lo mholi.Omunye wabaxoshiwe kuthiwa uyathinteka ematulweni amabi okungcolisa igama loNyazilwezulu, ukudayisa umuzi waseBuhleni nasezinhlambeni ezihlambalaza uNyazi. Omunye kuthiwa uthinteka kuwona la matulo futhi kuthiwa yena ubedelela inkosi uNyazi. Owesithathu oxoshiwe kuthiwa kutholwe ukuthi ubesebenzisana nezitha zoNyazilwezulu ukuze kufezeke izinhloso zazo ukungcolisa uNyazi.Imibandela yokuxoshwa kwabo kuthiwe bangaphinde babonakale bebeka imicondo yabo kuwona wonke amathempeli angaphansi kwebandla lamaNazaretha, oNyazilwezulu kuze kuphele iminyaka eyishumi. Noma ngabe kuthiwa isiphelile le minyaka kuthiwa ngeke bavele bavunyelwe ukungena ebandleni kodwa kuyoqalwa ezingxoxweni, uma ibandla lingagculiseki ngesimo sabo ngaleso sikhathi ngeke bavunyelwe ukubuyela kulona.Kuphinde kwakhishwa nomyalezo oshubile wokuthi kungabi khona noyedwa kumaNazaretha ozozama ukubancengela noma ukukhuluma udaba lwabo ukuthi babuyiselwe ebandleni.“Oyokwenza kanjalo uzomiswa iminyaka eyisikhombisa ebandleni. Uma kunezizathu ezibalulekile ayozethula ukuthi angamiswa, kuzomele azi ukuthi ngeke aphinde aqokelwe kunoma yisiphi isikhundla ebandleni. Ngokunjalo nomnikelo wesihle oya esiqwini (uNyazi) ngeke aphinde avunyelwe ukuthi awukhiphe,” kusho inkulumo eqoshiwe. Umthombo wephephandaba uveze ukuthi bobathathu abaxoshiwe bebeseduze kakhulu koNyazilwezulu kangangoba ayikho into ebifika kulona ingadlulanga kubona.“Amacala ka (emgagula ngegama) mabi kakhulu ngoba yena usebenzisana nezikhulu zepolitiki ukudicilela phansi isithunzi soNyazilwezulu. Inkinga ingethenda ka-R18 million okungumnikelo kaMongameli Cyril Ramaphosa wokwakha amadokodo eBuhleni, eyamiswa wuNyazi, abezibheke kuyona. Phezu kwamanye amatulo abathinteka kuwona uNzimande ungomunye wabathele uNyazi ngehlazo lokuthi lushiywe yibhanoyi luya eCape Town muva nje. U..(emgagula ngegama) yena kuthiwa ubesebenzisana nabaseThembezinhle ukuketula uNyazi,” kusho umthombo.Okhulumela uNyazilwezulu, uMnuz Thokozani Mncwabe uthe kufakazeleka isiphrofetho somholi wesibili wamaNazaretha inkosi Johannes Galile Shembe Ilanga, asisho ngeNhlalisuthi njengoba kuyiyona ethathe lesi sinqumo. “Inkosi iLanga yathi uma kukhona okungahambi kahle akobuzwa Inhlalisuthi ngebandla. Ngalokho yayisho khona ukuthi inhlalisuthi ingabaqaphi bebandla. Isinqumo esithathile sikholwa ukuthi ilwenzisile uphenyo ngaphambi kokuba isithathe,” kusho uMncwabe."
    },
    {
        "content": "KUPHAMBENE noMthethosisekelo wezwe ukugqunywa kwesiboshwa ngasodwana amahora angu-23 singaxhumani namuntu okuyinto egcina isilimaza emqondweni nasemzimbeniLokhu kudalulwe u-Edwin Cameron oyijaji lophiko oluzimele oluqaphe ukusebenza kwamajele, i-Judicial Inspectorate for Correctional Services (JICS).UCameron uthe umthetho wezwe nasemhlabeni jikelele ukubeka kucace ukuthi ukugqunywa kwesiboshwa ejele akumele kudicilele phansi ilungelo nesithunzi saso.Uveze ukuthi kuphambene nomthetho okwenzeka ejele laseBhongweni, eKokstad naseKgosi Mampuru II C-Max, ePitoli.“Amakhulu eziboshwa ezihlala ngazodwana kulamajele amabili. Ezinye iziboshwa zihlukumezekile ngokugqunywa kwazo isikhathi eside ngazodwana emakhulukuthu, “ kusho uCameron.UCameron uyahambisana nokuthi zijeze ngamacala eziwenzile iziboshwa kodwa lokho kungabi sengathi kuyaliwa nazo noma kuyaphindiselwa.“Umthetho uthi isijezo sesiboshwa ukusincisha inkululeko yaso nokuphila impilo esiyithandayo kodwa akusho ukuthi kumele usiphathe ngendlela engenabo ubuntu,” kusho uCameron.Uphakamise ukuthi iziboshwa zingagcinwa ngazodwana isikhathi eside kungenasidingo ngaphandle uma kunesizathu. Ufuna nokuthi zivunyelwe ukuba zibonwe izivakashi futhi zikwazi ukufona.Usho kanje ekhuluma nabeziko lezindaba iNewzroom Afrika.Okhulumela uMnyango wezokuHlunyeleliswa kweziMilo, uMnuz Singabakho Nxumalo uthe sekuyihaba ukuqhathanisa isimo samajele manje nokwakukade kwenzeka ngesikhathi sobandlululo ngoba kwehluke kakhulu.UNxumalo uqhube wathi emajele okukhulunywa ngawo kuvalelwe kuphela iziboshwa eziyingozi futhi eziqhamuka kwamanye amajele ngenxa yezokuphepha.“Akulona iqiniso ukuthi izwe linohlelo lokugquma iziboshwa ngazodwana. Asikho isiboshwa esivalelwa amahora angu-23 ngaphandle kokuxhumana nabanye abantu,” kusho uNxumalo.Uthe iziboshwa zinikwa ihora lokuzivocavoca, zigeze, zixhumane nabezempilo uma kudingeka, ziyavakashelwa futhi ziyafona."
    },
    {
        "content": "INHLANGANO yodokotela iSouth African Medical Association (SAMA), ithi iphoxekile ngendlela uMnyango wezeMpilo KwaZulu-Natal osingathe ngayo udaba lokuqashwa kodokotela asebephothule izifundo abangaqashiwe.Usihlalo wale nhlangano uDkt Mvuyisi Mzukwa, uthe labo dokotela abakatholelwa izikhala yize uNgqongqoshe wezeMpilo uDkt Joe Phaahla athembisa ukuthi kuzoshaya u-Ephreli 1 sebeqashiwe.\"Odokotela bayashoda ezikhungweni zezempilo ekubeni befunde ngemali yabakhokhi bentela. Uhulumeni lolu daba akalusingethe ngendlela. Sibhekene nabantu abangenalo iqiniso kusukela phezulu kuwo uMnyango wezeMpilo.“UNgqongqoshe wayethe uzokhuluma nezifundazwe ngalolu daba kodwa kuze kube manje akucaci ukuthi bazoqashwa nini. Kusho ukuthi njengoba kuza ukhetho ongqongqoshe bakhuluma noma yini.“Lento idala ukuthi kube nemibhikisho efana nalo oseMgungundlovu. Siyabeseka odokotela abaqhinqe ngaphambi kwehhovisi likaMphathiswa wezeMpilo eKZN, uNksz Nomagugu Simelane futhi sizobajoyina nathi ukuze abakulwelayo kube nesigqi,\" kusho uMzukwa.UDkt Busisiwe Mancotywa osekomitini elibhekelele odokotela abangaqashiwe eKZN uthe kusukela ngoFebhruwari bangu-17 odokotela baKwaZulu-Natal asebeqashiwe osekwenze ukuthi isibalo sisuke ku-187 siye ku-170.\"Lesi sibalo sincane kakhulu kunalokho ebesikulindele. Siyabonga kulabo abasesekayo kuhlanganisa neminikelo ngezinto eziningi esizidingayo njengoba sihleli ngaphambi kwehhovisi likaMphathiswa wezeMpilo,\" kusho yena.UDkt Thuba Nkabinde uthe kusukela beqhinqe kuleli hhovisi babe nemihlangano emibili nenhloko yomnyango uDkt Sandile Tshabalala, kodwa akukabikhona abavumelene ngakho.\"Sisazoqhubeka nokuhlala lapha kuze kube sithola esathenjiswa khona,\" kusho uNkabinde.Umnyango wezempilo, uthe uNdunankulu wakulesi sifundazwe uzokwenza isitatimende ngalou daba."
    },
    {
        "content": "NKOSIKHONA CELEKULOKOZA inhlansi yethemba ngokuxazululeka kwenkinga yamanzi ezingxenyeni ezahlukene zesiFunda iLembe.Lokhu kuza ngemuva kokuba iMeya yesiFunda, uMnuz Thobani Shandu ememezele ukuthi kuzoba nepayipi lamanzi elizosuka eMshwathi lizophakela amanzi kule ndawo.UShandu ubekhuluma emhlanganweni womphakathi wokuzohlahlela usomqulu wentuthuko edudiyelwe, phecelezi IDP, obusenkundleni yezemidlalo, eSinamfini, KwaMaphumulo.Eqhuba, uthe babone kungcono ukuba basebenzise leli payipi ngenhloso yokuqeda nya ngenkinga yamanzi kule ndawo.Uthe bazibophezele ngokuthi benze konke okusemandleni ukuze abantu bakule ndawo bangeke bezithole njalo bebhekene nengwadla yokushoda kwamanzi.Uveze ukuthi bazokwenza isiqiniseko sokuthi lubonakala lushesha kakhulu lolu hlelo lwamanzi asuka eMshwathi.\"Sizokwenza konke okusemandleni ethu ukuqinisekisa ukuthi lolu hlelo luyashesha. Sifuna ukuthi abantu bethu bawathole kalula amanzi,'' usho kanje.Uthe okwamanje akakazi kahle ukuthi ngabe lolu hlelo luzobonakala luthatha isikhathi esingakanani.Kodwa wethembisa ukuthi bazozama ngakho konke okusemandleni ukuqinisekisa ukuthi alubonakali luhamba ngonyawo lonwabu.Njengoba uhlelo lungakaphothulwa, uthe umphakathi ngeke usale dengwane ungenamanzi.''Okwamanje zikhona ezinye izinhlelo zokunikezela ngosizo lwamanzi kubantu bakule ndawo,'' echaza. Uthe okwamanje abantu bazothola usizo lwamanzi njengoba bebakhele amapitsi. Uveze nokuthi kukhona nompompi bamanzi ababafake emizini eyahlukene. Wathi kukhona nohlelo lwamaloli ahambisa amanzi kubantu.IMeya kaMasipala waKwaMaphumulo, uNkk Zibuyile Khuzwayo ukhulume ngezinhlelo eziningi ezihlabahlosile athe bafuna ukuzenzela umphakathi wakule ndawo. Uthe ezinye izinhlelo abanazo kufaka phakathi ukulungiswa kwemigwaqo ewubhuqu. Ubalule nezinhlelo zokwakhelwa kwabantu izindlu.Uthe okuseqhulwini yingqalasizinda nakho ukunikezela ngosizo lwamanzi kubantu bendawo.Amalungu omphakathi athole ingqayizivele yethuba lokubuza ngezinto eziningi ezimayelana nentuthuko."
    },
    {
        "content": "Kuphuzwa ngayo itiye indaba yokwenyuka kwesibalo samalungu eKhabhinethi emenyezelwe nguMengameli Cyril Ramaphosa, eyakhiwe abaholi bamaqembu ahlukene.IKhabhinethi ayimemezele ngeSonto ebusuku ePitoli, iqukethe oNgqongqoshe abangu-32, namaPhini abo angu-43.Lokhu kusho ukuthi iKhabhinethi inamalungu angu-75.Amanye amaqembu asebenzisana ne-ANC kuhulumeni wobumbano anezikhundla zongqongqoshe eziwu-12, kweziwu-32 kanti i-ANC ithole eziwu-20. Amaphini ongqongqoshe e-ANC angu-35, kuthi amanye amaqembu anezingu-10. Eminye iminyango inamaphini amabili ongqongqoshe.IKhabhinethi yehlandla eledlule ibinongqongqoshe abangu-30.URamaphosa uhlukanise eminye iminyango, waqeda ngomnyango wezamaBhizinisi kahulumeni kanti izinkampani ebezingaphansi kwalo mnyango, zizofakwa eminyangweni ehlukene.Uhulumeni wobumbano osayine isivumelwano sokubusa izwe, yisona sizathu esenze ukuthi uRamaphosa angakwazi ukunciphisa isibalo songqongqoshe.Kwayena uRamaphosa uvumile ukuthi wayehlele ukwehlisa isibalo seKhabhinethi ngenxa yokuthi bekunezikhalazo ezweni.Kodwa ngenxa yokuthi bekudingeka ukuthi adidiyele amaqembu ahlukene kwiKhabhinethi, wabona kunesidingo sokuthi angasehlisi isibalo kodwa asenyuse ukuze kusebenzeke.Umholi we-ActionSA uMnuz Herman Mashaba, ukhale ngokuthi abakhokhi bentela bazofaka isandla sishone ephaketheni ngenxa yale Khabhinethi.UMashaba uthe bekunesikhalo ezweni sokuthi kumele kwehliswe isibalo songqongqoshe kodwa uRamaphosa ukushaye indiva lokhu.“Le Khabhinethi izodla ngaphezu kukaR1 billion ngonyaka, okuhlanganisa umholo, imihlomulo nezinto ezithinta ukugadwa kwabo. Kule mali kukhona neyabasebenzi abazobe besemahhovisi ongqongqoshe namaphini abo.”Okhulumela i-EFF uNksz Leigh-Ann Mathys, ugxeke iKhabhinethi wathi bekwabelwana ngezikhundla emaqenjini ahlukene ayingxenye kahulumeni wobumbano.Uthe: “Lezi zikhundla zinikwe abelungu abazoqhuba imigomo esekwa ongxiwa, kusetshenziswa abantu abamnyama okuyibo abaningi. Siyayichitha eyeKhabhinethi egcwele ababandlululi.” Usihlalo we-DA Federal Council uNkk Helen Zille, uthe ubengenalo ulwazi ukuthi sizonyuswa isibalo seKhabhinethi. Uthe uzwe ngayo ngesikhathi uRamaphosa eseyimemezela.“Besingazi ukuthi iKhabhinethi izonyuswa kangaka ukuze i-ANC izuze kakhulu kunalokho obekumele ikuthole. Besazi ngezikhundla ebezizotholwa yi-DA kuphela. Besazi futhi ngokuhlukaniswa kweminye iminyango. Ukunyuswa kwesibalo seKhabhinethi akuhlangene ne-DA.” Uthe bebefuna iKhabhinethi encane wathi ukube bekulandelwe imigomo yokuthi kwabiwe ngokuthi amaqembu athola izihlalo ezingaki, ngabe ayibanga nkulu iKhabhinethi.UMnuz Wayne Duvenage isikhulu esiphezulu senhlangano i-OUTA, uzwakalise ukukhathazeka ngokwanda kweKhabhinethi.Uthe emnyangweni wezokuMbiwa Phansi bekumele lo mnyango ophethwe nguMnuz Gwede Mantashe, ufakwe ngaphansi komnyango kaGesi.“Le bekuyindlela yokuhlomulisa amalungu e-ANC. Bekungamele kugcinwe umuntu ofana noDkt Blade Nzimande, osesemnyangweni wezeSayensi ngoba lo mnyango bekungamele futhi uhlukaniswe nomnyango weMfundo ePhakeme nokuQeqesha.”Ukhale ngokuthi uNzimande bekumele asuswe ngoba ushiye emoshe isikhwama iNSFAS.ICosatu ikhale esifanayo ngesibalo esikhulu seKhabhinethi.UMnuz Matthew Parks weCosatu, uthe badumele ngokwandiswa kwesibalo samaphini ongqongqoshe.“Siyayamukela iKhabhinethi kodwa siyakhala ngesibalo samaphini ongqongqoshe. Sizosebenzisana neKhabhinethi ukuphucula impilo yabantu.” ISACP ikhale ngokwanda kweKhabhinethi yathi lokhu kusho khona ukuthi i-ANC ilahlekelwa amandla.Umhlaziyi wezepolitiki uDkt Levy Ndou, uthe uRamaphosa ubengaphansi kwengcindezi yokuthi anyuse isibalo seKhabhinethi ukuze kumeleleke uwonke wonke emaqenjini akuhulumeni.“Iyakhathaza eyokwanda kwesibalo seKhabhinethi. Kodwa ibingekho into abengayenza ngoba izikhundla zibalulekile kwipolitiki. Isizathu esenza amaqembu angenele ukhetho ingenxa yezikhundla.”Amanye amaqembu akuhulumeni ne-ANC ayamukele iKhabhinethi.Akuqali ukuthi kube neminyango enamaphini amabili ongqongqoshe. Ngisho eminyangweni kahulumeni wezifundazwe esuke ihlanganise iminyango emibili, kujwayelekile ukuthi kube nezinhloko zomnyango ezimbili.UNdou uthe amaphini ongqongqoshe enza imisebenzi ehlukene eminyangweni esuke ihlanganisiwe.Iminyango okubalwa owezokuBusa ngokuBambisana neziNdaba zoMdabu, owezokuVikela ofaka namaMilitary Veterans, owezokuQasha nowezabaSebenzi, owezamaHlathi, ukuDoba nezeMvelo anamaphini amabili ongqongqoshe.“Yinto ejwayelekile akukho okusha ekutheni kube namaphini amabili emnyangweni owodwa,” kusho uNdou."
    },
    {
        "content": "ABESIKHUNGO sabakhubazekile iNduduzweni Centre for Disabled esiseMhlabeni, eMlaza, bathi kubuye inhlansi yethemba izolo bevakashelwa wuSihlalo we-IFP kwaZulu-Natal ogaqele esokuba nguNdunankulu walesi sifundazwe, uMnuz Thami Ntuli.Umphathi wesikhungo, uMnuz Themba Shiba, uthe akukho abangakwenzile ukuthola usizo kuhulumeni ukuze basizwe njengoba bentula yonke into esikhungweni.Isikhungo uthe sigcine abantu abangu-40 abakhubazeke ngezindlela ezehlukene. Uthe yize kunabantu abaningi kangaka kodwa abanalutho bawusizi.“Kusijabulisile ukufika kukaNtuli (Thami Ntuli) esikhungweni ngoba bese silahle ithemba lokuthi kukhona usizo esiyobuye siluthole kulesi sikhungo. Kumanje sinenkinga yokuthi isikhungo sifelwe ngamawindi, izicabha, kushoda ukudla nazo zonke izinsiza ezingakwazi ukusenza siqhubeke sisebenze ngendlela efanele. Kusuka ngo-2017 besilokhu sibhalela iminyango kahulumeni ehlukene sicela uxhaso kodwa akekho ongena indaba yethu. Sesize sabhalela ngisho nomasipala, izimeya ngisho nosomlomo komasipala kodwa asilutholi nhlobo usizo. Abanye bebefika babuke bese bethi basayohlanganisa amakhanda ukuze babone ukuthi bangasisiza kanjani kodwa kuvele kucwebe iziziba,” kusho uShiba.Uthe kubamangazile ukuthi uNtuli ubefika okokuqala kulesi sikhungo wafika esephethe nezihlalo ezihamba ngamasondo wathembisa nokuthi uzoletha nezinduku zokuhamba. Uthe kungokokuqala ukuthi kubekhona abakutholayo selokhu baqala ukucela usizo kuhulumeni, wathi uNtuli uthembisile ukuthi kukhona okuzokwenzeka ukubeka lesi sikhungo ezingeni.Ekhuluma kulesi sikhungo uNtuli, uthe yena uqale ngokwenza ucwaningo lokuthi badingekani kusona ngaphambi kokuba eze khona.“Uma sekuvotwa ngiyethemba niyazi ukuthi kumele nenzenjani ukuqinisekisa ukuthi iNkatha iyanqoba. Uma  befika benithembisa ningabachithi namukele konke abakushoyo kodwa nenze okufanele uma sekumele kuvotwe,” kusho uNtuli.UShiba uthe bona njengesikhungo esiku-ward 88 bayazi ukuthi ivoti labo liya kuphi.  Wathi kungokwesibili behlangana noNtuli njengoba ayebabizele emhlanganweni lapho befike baveza khona izikhalo zabo wavele waqhamuka nosizo ngokushesha."
    },
    {
        "content": "KUBE yinjabulo kwabangamakhulu ngesikhathi uMnyango wezokuBusa ngokuBambisana neziNdaba zoMdabu eKZN unika izincwadi zokuqashwa kwabazoqeqeshelwa umsebenzi kuhulumeni nabazoqashwa ngokugcwele.Abaqashiwe kubalwa abazoqeqeshelwa umsebenzi abangaphezu kuka-500, abasebenzela isipiliyoni abangu-220 nabaqashwe ngokuphelele abangu-100.Banikwe izincwadi zokuqashwa uMphathiswa woMnyango uNkk Bongiwe Sithole-Moloi ngesikhathi kunomcimbi oThongathi Sports Center ngoMsombuluko.UMnyango ubunokhukhulelangoqo wohlelo lokuqasha ngaphansi kohlelo  iShesha Waya Waya obelwenziwa ngezobuchwepheshe. Lolu hlelo belusebenzisa ubuchwepheshe besimanje ukulekelela abafuna umsebenzi ukuba bafake izicelo zomsebenzi kuhulumeni.Abaqeqeshelwa umsebenzi njengengxenye yezifundo abazenzayo ezikhungweni zemfundo ephakeme bazofakwa komasipala abehlukene kanti abanye ezindaweni ezahlukene esifundazweni. Abanye bona bazofakwa ekomkhulu ukulekelela ezimpikweni ezahlukene ngamakhono abo amasha nokuthi bathole isipiliyoni esizobasiza ukuthi baqasheke.Kwabaqashiwe kukhona nezimenenja ezisezigabeni eziphakathi nendawo kanye nabasezingeni eliphezulu. Iningi labaqashiwe lizoqala ukusebenza ngo-Ephreli 1 nonyaka.Ebanika izincwadi zokuqashwa uNkk Sithole-Moloi ubahalalisele abasebenzi abebejabule begcwele indawo obekubanjelwe kuyo umcimbi njengoba belindele umzuzu ozoshintsha impilo yabo.“Uhulumeni uzimisele ukulwa nezinga eliphezulu lokungasebenzi kwabantu nokusiza asebethweswe iziqu ukuthi bathole isipiliyoni esidingekayo ukuze baqasheke,” kusho uNkk Sithole-Moloi.Abanikwe izincwadi zokuqashwa bazwakalise ukujabula ngohlelo lukahulumeni lwezobuchwepheshe lokuqasha abathe lwenza ukufuna umsebenzi kungabi nazihibe"
    },
    {
        "content": "AQHUMISE umkikizo ngaphandle kweNkantolo yaseNtuzuma amalungu omphakathi akule ndawo izolo ngesikhathi umfundisi osolwa ngokudlwengula izingane zamantombazane ezintathu enqatshelwa ibheyili.UMfu Mandla Mahlaba weBandla laseZayoni, iNew Jerusalem kuzokhumbuleka ukuthi wakhalelwa ngamasongo kaSigonyela emasontweni amabili edlule.Wavulelwa amacala esolwa ngokudlwengula izingane ezintathu zamantombazane ezineminyaka engu-13 ebandleni.Umphakathi ngemuva kwalokho wavuka umbhejazane okwagcina kuholela ekutheni agcwale amathafa lo mfundisi. NgoLwesihlanu unqatsheliwe ibheyili.Lokhu kuwajabulisile kakhulu amalungu omphakathi abebhikisha ngaphandle kwenkantolo ekhuthaza ukuthi umsolwa angayitholi ibheyili.\"Kusijabulisile kakhulu ukuthi umfundisi akayitholanga ibheyili,'' kusho ilungu lomphakathi.Elinye lithe kuyajabulisa kakhulu ukubona ukuthi inkantolo yenze okufanelekile kuleli cala.''Sifisa ukuthi angabe esaphuma ejele. Kumele ajeze ngalokhu okubi kangaka akwenzile ezinganeni zethu ezincane nakangaka,'' kusho elinye ilungu lomphakathi.Ngaphambilini umfundisi waphumela obala kwiSolezwe Ngempelasonto  ngokuthi ujola nendodakazi yomkakhe.Walimisa ngesihloko elokuthi lokhu akakufihli futhi yinto azohlala phansi ayibhunge nabo bobabili ukuze kube nenqubekela phambili mayelana nalolu daba.Kwaba nezinsolo zokuthi ngaphakathi ebandleni umfundisi uthandana nenqwaba yabesifazane futhi ulala nabo.Kwavela nokuthi amalungu ebandla ubewaphoqa ukudla amasi nesiklabhu."
    },
    {
        "content": "IGCAGCELE esokeni emindenini yabagilwa nakumalungu omphakathi ayesekayo, iNkantolo yeMantshi yaseVerulam yenqaba ukuthi akhishwe ngebheyili umfundisi webandla labasindisiwe osolwa ngamacala okunukubeza ngokocansi abafana abancane.UMnuz Mkhanyisi Mshalala (57), ubevele kule nkantolo izolo, lapho obekulindeleke ukuthi kukhishwe isinqumo esicelweni sakhe sokuthi adedelwe ngebheyili. Ubhekene namacala amane okunukubeza ngokocansi abafana abaneminyaka engu-12 kuya phansi eWaterloo. Kuthiwa ubewumqeqeshi weqembu lebhola lezinyawo  aphinde afundise izifundo zeBhayibheli futhi ewumfundisi ebandleni labasindisiwe elikhona endaweni. Isinqumo sokunqatshelwa ibheyili semukelwe ngentokozo yimindeni yabagilwa namalungu omphakathi abenkanise ngaphandle kwenkantolo ukufaka ingcindezi ekutheni angayinuki.Uyise womunye wabagilwa (igama lakhe eligodliwe ukuvikela isithunzi sendodana yakhe), uthe okumdumaza kakhulu ngomsolwa, ukuthi ubemthemba kakhulu, kanti yena uthi lala lulaza.“Ngijabule kakhulu ngesinqumo senkantolo. Ngiyafisa ukuthi uma esegwetshwa athole isigwebo esizomenza ahlale isikhathi eside ngaphakathi. Ingane beyicela kimina ukuyodlala ngiyivumela ngangoba noma ingazobuya bengingenankinga nokuthi ilala endlini kamqeqeshi ngoba yilapho abebehlanganyela khona ngebhola noma ngezinto ezithinta isonto kwazise ubebuye abewumfundisi wabo.  “Ngiqale ukubona uma ingane ichama igazi ingafuni ukusho ukuthi kwenzenjani, ngaze ngayithembisa induku, kwayilapho igonyuluka khona ngokunukubezwa umsolwa,” usho kanje.Umsolwa kuthiwa abagilwa ubebaphuzisa unemenayidi okukholakala ukuthi ubesuke esewuthake nesidakamizwa esithile, ebese uyabadlwengula, emva kwalokho ebasabise ngokubenzakalisa uma beke bayizeka emakhaya imikhuba yakhe.UMnuz Khumbulani Zuma oyisishoshovu somphakathi, uveze ukuthi umsolwa uwavumile amacala athweswe wona. “Umphakathi ubuphume ngobuningi uzokweseka imindeni yabagilwa, ufake nengcindezi enkantolo ekutheni umsolwa engayitholi ibheyili. Isinqumo senkantolo siyasenelisa. Ngesikhathi sibhikisha ngaphandle, bakhona abazali abathathu baseMhlasini, abaqinisekise ukuthi izingane zabo nazo ziphumele obala zagonyuluka ngokuhlukunyezwa umsolwa. Basuke enkantolo banikela esiteshini samaphoyisa ukuyovula amacala,” usho kanje.Inkantolo ilihlehlisele u-Okthoba, 17 icala, njengoba kusaphenywa. Kulindeleke ukuthi sande isibalo samacala afanayo athweswa umsolwa uma esevela ngalolu suku.Eboshwa ngenyanga edlule, kudingeke angeniswe esibhedlela ukuyokwelashwa kwazise umphakathi wawuqale wamtitinya kanzima ngaphambi kokuthi umdlulisele emaphoyiseni."
    },
    {
        "content": "INJABULO ibibhalwe ebusweni kosomabhizinisi abancane njengoba benikelelwe ngezinsiza zokusebenza nguMphathiswa wezokuThuthukiswa kwamaBhizinisi Amancane, uNksz Stella Ndabeni-Abrahams, eThekwini ngoLwesine.Labo somabhizinisi bebekhala ngezingqinamba ezahlukene okubalwa kuzo ukuba nefriji elincane bagcine bengakwazi ukugcina inyama eningi noma iziphuzo.UNkk Thobekile Makhoba onekhishi lokudayisa ukudla enkabeni yeTheku ekhuluma neSolezwe, uthe ahlomuhle ngakho kuzomsiza kakhulu.“Ngihlomuhle, ngesitofu segesi, ibhodwe, ifriji kanye netafula okuzongilekelela kakhulu ekutheni ibhizinisi lami liqhubeke liye phambili okuzogqugquzela nabanye ukuthi bafake izicelo ukuze bahlomule,” kusho uNkk Makhoba.Uthe ziningi izingqinamba ahlangabezana nazo ngoba ubengenazo ezinye zezinsiza.“Kwesinye isikhathi amakhasimende ami abefuna iziphuzo, uthole ukuthi anginazo ngenxa yokuthi ifriji lami lincane futhi bengithenga inyama njalo ngoba bengingakwazi ukuthenga eningi,” usho kanje.UMnuz Thalente Ndlovu oqhamuka eSiyathuthuka Madoda Multi-Purpose Cooperative ezinze eJozini abambisene kuyo noMnuz Hlobisani Thabede, banebhizinisi lokwenza ama-tissue, uthe njengoba behlomule ngeloli kubasize kakhulu lokho ngoba bebengakwazi ukuzilandela impahla.“Iloli lizosisiza kakhulu ngoba besingakwazi ukuzilandela impahla eSappi ngoba umthamo wempahla esiwuthengayo mkhulu kakhulu okwenza singakwazi ukulayisha, sigcine sesiliqasha iloli,” kusho uNdlovu.Uthe ukuqasha iloli elizobathuthela impahla kubiza kakhulu.“Bekumba eqolo sikhokha imali ecishe ifike ku-R15 000 ngokuqasha iloli. Sesizokwazi ukufaka i-order bese siyazilandela thina. Izinsiza zokwenza i-tissue esizitholile zizosisiza ekutheni sikwazi ukusebenza ngoba ezinyangeni ezedlule silimele kakhulu njengoba sisanda kuqala-nje ngo-2022 ukusebenza,” usho kanje.Uthe impahla yokwenza i-tissue ibiza kakhulu futhi amafemu akhiqiza yona akude nabo. Uthe nemali abahlomule ngayo okungu-R1 197 25,00 izobasiza kakhulu njengoba beyibhizinisi elisakhula. Uma bethole i-order elikhulu bebengakwazi ukuhambisa impahla, kuphoqe ukuthi lowo othengayo azilandele impahla obekugcina sekubalahlekisela ngamakhasimende.UNgqongoshe wezokuThuthukiswa kwamaBhizinisi amaNcane, uNksz Stella Ndabeni-Abrahams, ugcizelele ukuthi abahlomule ngezinsiza abasebenzisane futhi besekane.“Kubalulekile ukuthi njengosomabhizinisi abancane nisebenzisane futhi nakhe namathuba emisebenzi ukuze kuxoshwe ikati eziko,” kusho uNksz Ndabeni-Abrahams.Uthe izimvume zokudayisa azingasetshenziselwa ukucindezela osomabhizinisi abasebancane. Uthe bayasebenzisana noMnyango wezeMfundo ukuze abaneziqu abangaqashiwe basebenzisane nosomabhizinisi abancane, waveza ukuthi  bazothatha abaneziqu abangu-1 500 kuzwelonke. Uphinde wagcizelela ukuthi ngaphansi komthetho we-National Small Enterprises Act, bazovula ihhovisi lommeli ukuze lisize osomabhizinisi babike uma bexhashazwa."
    },
    {
        "content": "ITHOBEKE amanxeba inkosikazi kasomatekisi waseBhukhanana, eMpangeni, owabulawelwa uR6 000, begwetshwa odilikajele neminye iminyaka ngaphezulu, abesilisa ababili abalahlwe ngecala lokubulala umyeni wakhe.UMnuz Thulani Nsele wadutshulwa wabulawa emakethe yakule ndawo ngoMeyi 24, 2021, eneminyaka engu-47.INkantolo yeMantshi yaseMthunzini ilahle ngecala usomatekisi waseBhukhanana uNkunzebomvu Biyela nenkabi yakhe yaKwaDukuza, uTsepo Pakkies.Ngecala lokubulala bagwetshwe odilikajele, ngelokuzama ukubulala banikwa iminyaka emihlanu, ngelesibhamu esingekho emthethweni bagixabezwa ngeyishumi, baphinde bathasiselwa ngemibili ngokutholwa nezinhlamvu.Ephawula ngesigwebo umkamufi, uNksz Nompumelelo Ndlovu, uthe nakuba isigwebo singeke sisambuyisa umyeni wakhe kodwa ujabule. Wabalula ukuthi kuningi adlule kukho ngesenzo sababulali.“Sinezingane siphoqeleke ukuthi sishiye ikhaya lethu, siye ekubhaceni ngenxa yezinsongo ebesizithola. Bengishayelwa ucingo izinombolo ezifihliwe, zingitshele ukuthi angihambe ngiyosula icala, kungenjalo nami ngizobulawa,” kusho uNksz Ndlovu.Uqhuba wathi ubevele abatshele kwezikabhoqo ukuthi akukho cala azolisula ngoba icala eloMbuso akulona elakhe.Uveze nokuthi ukubulawa komyeni wakhe kwashiya omkhulu umonakalo ezinganeni zakhe, athe zonhlanu zisasesikoleni.“Ngaphandle kokulimala komqondo ngoba bezisondelene kakhulu noyise, kwaphoqa ukuthi ngizikhiphe ezikoleni ezizimele, ziyofunda kwezikahulumeni ngoba imali ibingasangeni kahle ngamatekisi asishiya nawo,” kusho uNksz Ndlovu.Uthe umufi wayenamatekisi ayisishiyagalombili ePitoli, bese eba mathathu eMpangeni, wathi uphoqeleke ukuthi awathuthe awaseMpangeni awayise ePitoli ngoba kungasebenzeki.“Nakhona kuyafiliza, kuyasho ukuthi sekushintshe isandla, akusefani nangesikhathi kusekhona yena,” kusho uNksz Ndlovu.Elandisa ngokubulawa komyeni wakhe, uthe into ayibanga noBiyela ukufikiswa kwezingane sekwedlule isikhathi esikoleni.Uthe izingane zendawo zazithuthwa imoto kaBiyela, bathola izikhalazo esikoleni, othisha bethi zihlale zifika sekwedlule isikhathi.“Umyeni wami wakhuluma kaningi noBiyela ezwakalisa ukungenami ngoba imoto yakhe ibizithatha ngo-5 ekuseni izingane emakhaya, sixakeke uma sezifika sekwedlule isikhathi esikoleni,” kuchaza uNksz Ndlovu.Uqhube wathi umufi wavele wazikhipha ezakhe izingane emotweni kaBiyela, waqala ngokuzihambisa yena esikoleni, ngaphambi okuba azitholele enye imoto eyayiya ngakhona ezikoleni zezingane.“Abazali bavele bazikhipha nezabo, bazifaka kule moto etholwe umyeni wami. Kwaphuma izingane ezingu-12 emotweni kaNkunzi, wadinwa wafa, ethi umyeni wami umphuce umsebenzi,” kusho yena.Uthe baqala lapho bathola izinsongo, uBiyela eshayela ucingo umufi emtshela kwezikabhoqo ukuthi izinsuku zakhe sezibaliwe. UNksz Ndlovu uthe naye wayemsongela, ethi akusensuku zatshwala amgqokise inzilo.“Ingane ngayinye yayikhokha uR500 ngenyanga. Okusho ukuthi uNkunzi wabulala umyeni wami embulalela uR6 000,” kubalisa uNksz Ndlovu.UBiyela noPakkies baboshwa ngalo usuku lwesigameko njengoba icala balenzela budebuduze nesiteshi samaphoyisa, avele abajaha esizwa nawumphathi. Ngenxa yengcindezi, bayigingqa imoto ababebaleka ngayo, uBiyela waphuma wabaleka eshiya ngemumva umazisi, amakhadi asebhange, ilayisense neselula. Amaphoyisa ngaphakathi emotweni afica uPakkies, nomunye wesilisa owaphenduka ufakazi woMbuso.UNksz Ndlovu ubonge umphakathi ngokumeseka kusuka liqala icala, waphinde wancoma abaseshi ngokugojela ababulali. "
    },
    {
        "content": "UNGQONGQOSHE wezokoThutha kuleli uNkk Sindisiwe Chikunga uqinisekisa ukupheliswa kohlelo lwama-e-toll, oselukhathaze abashayeli baseGauteng iminyaka eminingi. Ngokwesimemezelo sikangqongqoshe lolu hlelo luzonqanyulwa ngoLwesine phakathi kwamabili nokusho ukuthi kusukela ngoLwesihlanu, abashayeli ngeke besakhokhiswa ngokudlula eamabhulohweni ama-e-toll.Uthei lawa amabhuloho azoqhubeka nokuma njengoba azosetshenziselwa izinhlelo ezehlukene ukuqapha isimo emgwaqweni kanti namakhamera azosetshenziselwa ukuqapha ubugebengu.Abanama-akhawunti bazokwazi ukuqhubeka nokuwasebenzisela ezinye izinsiza ezihambisana nezokuthutha, njengokukhokhela izindaba zokupaka izimoto, kodwa abasanezikweletu kufanele baqinisekise ukuthi bayazikhokhela.“Abashayeli basanesibophezelo sokuthi bakhokhe, lokho kuyisibopho ngokomthetho. Mayelana nokuthi sizokwenzenjani ukuqinisekisa lokho, yinto leyo esizoyilungisa njengoba isikhathi siqhubeka,” kusho uNdunankulu wesifundazwe uMnuz Panyaza Lesufi obeyingxenye yesithangami nabezindaba.Yize kuyizindaba ezimnandi lezi, kodwa uStefanie Fick okhulumela i-Organisation Undoing Tax Abuse (OUTA) uthe kabathokozile ngokwanele bengakezwa kahle ukuthi uhulumeni uzosikhokhela kanjani isikweletu sezigidi salolu hlelo.“Kuhle ukwazi ukuthi abantu balwe baze baphumelela njengoba seluqedwa lolu hlelo, kodwa ungqongqoshe uhlulekile wukuchazela izakhamuzi ukuthi izokhokhwa kanjani imali elinganiselwa kuR43 billion eyisikweletu sokwakhiwa kwalo lonke lolu hlelo,” kusho yena."
    },
    {
        "content": "BAKHOLWA ukuthi kuzokwenza omkhulu umehluko kwezokuphepha eMpendle ukuvulwa kwehhovisi lamaphoyisa omgwaqo nokudluliswa kwezimoto zokusebenza.Lokhu kushiwo yiMeya yalo masipala, uMnuz Buyisani Mlaba ngoMsombuluko ngesikhathi kunomcimbi wokwethula ihhovisi nezimoto.UMlaba uthe bese siside isikhathi lingekho leli hhovisi kulo masipala.“Kusuka ngo-2021, ngaqala umsebenzi wokuthi kwakhiwe leli hhovisi njengoba lo msebenzi sesiwuphetha manje,“ kusho uMlaba.Uthe bekuba nzima uma kunezinkinga ezehlukene ezidinga isandla sephoyisa lomgwaqo.Uthe umsebenzi olandelayo owokuthi kube nesikhungo sokuhlolela amalayisensi okushayela ukuze izakhamuzi ziphumule ejokeni lokuhamba ibanga elide, ziya eMgungundlovu ziyozenza.Uthe okwamanje isikhungo sizoqala ukusebenza ngamaphoyisa amane, bese kuthi maduzane, kuqashwe amanye athe xaxa. Zintathu izimoto zamaphoyisa ezinikelwe uMphathiswa wezokuThutha esifundazweni, uMnuz Siboniso Duma.UMnuz Mawo Khumalo wemboni yezokuthutha endaweni, obekhona emcimbini, uthe bayakujabulela ukuvulwa kwaleli hhovisi nokulethwa kwamaphoyisa azosebenza kulo.“Sizimisele ukusebenza ngokubambisa namaphoyisa futhi siyacela ukuthi ezinhlelweni zawo, angakhohlwa ukusifaka ukuze sibenzisane kahle,“ kusho uKhumalo."
    },
    {
        "content": "KUBE yinjabulo egcwele umunyu umndeni wamukela iziqu zendodakazi yawo engasekho emhlabeni.Lokhu kwenzeke eDurban University of Technology (DUT) lapho umndeni wakwaNkabane wamukele iziqu zendodakazi wayo uPrincess Zabanguni Nkabane ongasekho emhlabeni.UPrincess ubesebenza njengeSenior Communications Officer kuMasipala weTheku, udlule emhlabeni ngoMeyi 14, 2024, ngemuva kokugula isikhashana. UMasipala weTheku wenze inkonzo yakhe yesikhumbuzo ngoLwesine ngaphambi kokuba ayongcwatshwa ekhaya kubo ePlainhill, eXopo, ngoMgqibelo.Okuvuse umunyu kakhulu kozakwabo enyuvesi wukuthi uhamba emhlabeni sekusele izinsuku ezimbalwa athweswe iziqu zeMasters ngezifundo zobuntatheli.Iziqu zakhe zamukelwe ngudadewabo uZinhle Nkabane obenonina wabo uMama Nkabane nomyeni kamufi uNhlanhla Makhanya.UMakhanya uchaze ingoduso yakhe njengeqhawekazi ebeliwuthanda umndeni futhi lizinikele nasemsebenzini walo.“Ingoduso yami izokhunjulwa ngokuba nothando nokuzinikela kwakhe emndenini. Ubesebenza futhi efunda, kodwa asikaze siluswele uthando lwakhe, ikhaya letho belihlezi linemfudumalo ngenxa yakhe,” kusho uMakhanya.Yize kube nomuzwa womunyu nobuhlungu ukubona umndeni wamukela iziqu zale ntokazi ingasekho ukuzibongela yona ngemisebenzi yayo emihle, kodwa kube kuhle ukubona ubuholi benyuvesi bunxuse bonke ebebekhona ehholo ukuba basukume ngomzuzu wokuhlonipha le ntokazi ngesikhathi udadewabo amukeliswa iziqu zayo."
    },
    {
        "content": "KUBE nesililo nenjabulo enkantolo emuva kokuthi ijaji ligwebe udilikajele unesi owathenga izinkabi ezasoconga umyeni owayewunjiniyela.Lezi zithandani kwase kusele izinyanga ezintathu zishade umshado omhlophe.IJaji elibambile uSolwazi Bonke DumisaIJaji elibambile, uSolwazi Bonke Dumisa ligwebe uNksz Nompumelelo Goncalves (31) nomfowabo uNkosinathi Zungu (40) iminyaka engu-10 ngecala lokuthumba, ewu-20 ngecala lokuphanga kusetshenziswa udlame nodilikajele ngokubulala okuhleliwe.Lo wesifazane ubhanselwe ngeminyaka eyisishiyagalombili ngamacala amabili okuphazamisa ukusebenza kwengalo yomthetho. Wabika amacala angekho emaphoyiseni okungelokuduka komuntu nelokwebiwa kwemoto kamufi ekubeni wayazi ukuthi ukuphi.Ababulali, njengasemihleni, bebebukeka bezikhululekele beqeda kugwetshwa, kunalokho unina nodadewabo kaNksz Goncalves bavele bakhala.Ngakolunye uhlangothi, abomndeni kamufi, uMnuz Nkosi Timmy Langa ajabulile, akikiza aze avuma ingoma yokubhuqa enkantolo (Azophela amaqhinga...Abanye bayokhala izinyembezi).UNksz Zodwa Langa ongudadewabo kamufi uthe bayazi ukuthi ngeke esabuya uLanga kodwa isigwebo sibasule izinyembezi sabathoba amanxeba.“Bubi ubudlelwano phakathi kwethu nabakamakoti, asikhulumi selokhu sagcinana kusaphila umama (unina kaLanga osewashona) ngoDisemba 2020,” kusho uNksz Langa.Osekufiswa yilo mndeni manje ukuba ubone ingane kamufi ezohlanganisa iminyaka eyisishiyagalolunye ngoDisemba, abagcina ukuyibona ngo-2020.Le ngane esifunda uGrade 3 eMtuba, ikhuliswa ugogo wayo unina kaNksz Goncalves obesenkantolo. Lo mndeni uthi abakwaTransnet lapho umufi ayesebenza khona, bayibambile imali yakhe ngoba umndeni ubungafuni iwele ezandleni ezingafanele.Umngani kamufi, uMnuz Thamsanqa Maduna, obesenkantolo, uthe umufi wayengumuntu onothando, onakekelayo engabukelani phansi futhi amampunge ukuthi wayehlukumeza.UMaduna uthe ngo-2019, watshelwa umufi ukuthi uZungu wayehluleka nawukuzenzisa engamfuni.“Wayekhathazekile ukuthi akafunwa wuZungu. Ngaphambi kokuthi abulawe, uNkosi wangicela ukuthi ngimkhaphe ayokwembesa ekhweni lakhe eMtuba. Kwabaleka isilwane (isiklabhu) esasizohlatshwa emcimbini, engizisolayo manje ukuthi ngasijahelani ngabuya naso ngoba kwakuyizinkomba zokuthi laba ababili kwakungamele babe ndawonye,” kuchaza uMaduna.UDumisa uthe laba ababili abakhombisanga ukuzisola ngabakwenza. Uthe umsebenzi kanesi owokuhlenga impilo yabantu kodwa uNksz Goncalves wathatha impilo yomuntu.ULanga wathunjwa kwakhe ePinetown ebusuku ngoSepthemba 29, 2020, wabulawa ngokuklinywa emahlathini oZwathini, eNdwedwe.Inkabi uJames Mthimkhulu yalivuma icala yagwetshwa iminyaka engu-20. "
    },
    {
        "content": "UBEHAMBA ngevesi lokuhlonipha oyinkakha kwezokulingisa uLeleti Khumalo eluleka amaciko abethweswa iziqu emcimbini obubanjelwe eDurban North, eThekwini izolo.ULeleti ukhulume kanje ngesikhathi ethula inkulumo yakhe yokwethula i-Simon “Mabhunu” Sabela Industry Lecture ebihlelwe yiKwaZulu-Natal Tourism and Film Authority.Abafundi abebethweswa iziqu bebeqhamuka esikhungweni esiseMzimkhulu kuMasipala iHarry Gwala nesiseMbazwana, eMkhanyakude.Ezifundweni ebekade bezenza kubalwa izifundo zika-NQF Level 4 no-NQF Level 5 zokubhalwa kwamafilimu nemidlalo yethelevishini, ezokudidiyela nezokuthwebula kusetshenziswa ubuchwepheshe be-drone.Ethula inkulumo yakhe udalule ukubaluleka kokuhlonipha kumkhakha wezokulingisa.“Ukuze lo mkhakha ukuhloniphe, kumele uqale wena uwuhloniphe uphinde uzihloniphe wena. Ngeshwa lo mkhakha wezokulingisa usifuna sibahle futhi sakheke kahle kodwa manje izinto ziya ngokushintsha, yingakho ngigcizelela ukuthi kubalulekile ukuthi uzinakekele,” kusho uNksz Khumalo.Uthe ziningi izinselelo umkhakha wezokulingisa oza nazo futhi kumele wazi ukuthi yini ekusebenzelayo njengomlingisi.“Abanye bagcina sebezinikela ezidakamizweni. Awukwazi ukuthi ube umlingisi owenza yonke into. Ngokukwazi ukwenza lokho, uzokwazi ukuthi yimuphi umsebenzi okufanele,” usho kanje.Eqhuba uthe kubalulekile kulo mkhakha ukuthi uzwane uphinde wazi abantu futhi uqikelele ukuthi njalo ulola ikhono lakho.“Ngeke uphumelele kulolu hambo uma uhamba wedwa. Kumele usebenzise ukuzwana kwakho nabantu ngoba ngeke uphile wedwa. Lo mkhakha unonya kakhulu, abanye bazokudonsela phansi ngoba bebona ikhono lakho onalo elimangalisayo.”“Ungakhululeki kakhulu ngoba ikhono kudingeka ulilole nsuku zonke. Uma usingethwe abantu asebemnkantshubomvu ungasabi ukubabuza ukuthi lokhu kwenziwa kanjani,” ubeke kanje.UMnuz Sbonelo Cele waseLovu KwaZulu-Natal, ongomunye wabathweswe iziqu kwezokuthwebula kusetshenziswa ubuchwepheshe be-drone, ekhuluma neSolezwe, uthe ukwenza lezi zifundo kumba eqolo.“Ngiwumuntu ozisebenzayo njengoba ngithwebula izithombe ukuze ngiziphilise. Ngibonge kakhulu ku-KZN Tourism and Film Authority njengoba bekwazile ukungikhokhela uR30 000 izifundo. Ziningi izinselelo ebengibhekene nazo ngesikhathi ngenza lezi zifundo ngoba kumele ufike isonto lonke, okwenze ukuthi ngize ngiyiqede ngawo lo nyaka ngoFebhuwari,” kusho uCele.Uthe ngokomsebenzi awenzayo ukuthola ilayisensi yokusebenzisa ubuchwepheshe be-drone kuzomsiza kakhulu.“Kuneminye imisebenzi ongakwazi ukuthi ufake izicelo kuyo uma ungenayo ilayisensi. Esikhathini samanje kusebenza izinto zobuchwepheshe, ngakho-ke ukundizisa i-drone kunciphise izindleko zokuqashwa kwendiza enophephela emhlane ohambisana nomthwebuli futhi kulula ukusebenzisa ubuchwepheshe uma usukwazi njengoba izinto zihlala zishintsha njalo,” usho kanje.USphamandla Mdluli waseMbazwana obenza izifundo zika-NQF Level 5 zokubhalwa kwamafilimu nemidlalo yethelevishini nokudidiyela, uthe ufunde okuningi ngokudidiyela.“Ngifunde ukuthi kusukela ngaphambi kokuthi udidiyele, noma usudidiyelile yini okumele uyiqonde futhi uyenze uma usebenza nabantu. Mina bengibhekene nokuhlela isikhathi esiningi, ngafunda nokuthi uqala kuphi uma uhlela,” kusho uMdluli.Uthe kunamafilimu amancane abekade bewenza ngesikhathi besafunda abehlelwa wuye. Uthe ufunde ukuthi kulo mkhakha awusebenzi wedwa kodwa usebenza nabantu abanemiqondo ehlukahlukene."
    },
    {
        "content": "UMKHUZI wamaPhoyisa KwaZulu-Natal, uLieutenant General Nhlanhla Mkhwanazi, unxusa laba abathi bayizazi zezobugebengu nomthetho ukuba basondele ngaphambili basebenzisane nabo ekulweni nobugebengu.UMkhwanazi ubekhuluma nomethuli wezinhlelo ze-Newzroom Afrika engxoxweni ekhethekile ngoLwesine ntambama. Usho kanje ephendula ukuphawula okuthi usebenza kuhle kwenkabi ejuqa abantu ingabi nazwelo.Uthi kunzima ukuphikisana nomuntu ozibiza ngesazi entweni kodwa angakaze ayenze. “Angikwazi ukuthi ngizibize isazi sobuntatheli ngoba angazi ukuthi ungakanani umsebenzi owenzile wena ukuhlanganisa lo msebenzi esihlangene ngawo namuhla. Olwazini enginalo lweminyaka ngisebenza njengephoyisa, angikwazi kodwa ukwahlulela amaphoyisa abesengozini ethile ngale kokuthi ngizwe ukuthi kwenzakaleni ngokulalela wona abekhona lapho.“Mina nginganxusa bonke abathi bayizazi ezinemibono ngendlela yokwenza lo msebenzi, abasondele basijoyine bahambe nathi uma kwenziwa umsebenzi wokuthungatha nokubamba izigebengu. Sizobanika ithuba lokuthi basihole phambili ngokolwazi lwabo lokusebenza, basibonise ukuthi yikuphi okungcono abangakwenza ngendlela abazi ngayo bese bayabuya bezositshela ukuthi bakuzwe kunjani ukwenza kunokuhlala komabonakude bephawula,” kusho yena.#Newzroom405's @XoliMngambi asks KwaZulu-Natal Police Commissioner Nhlanhla Mkhwanazi about the state of preparedness of the police in dealing with criminals.\"We try to prepare as much as we can. We believe we still have a long way to go in sharpening our member's skills… pic.twitter.com/53CTSzZx18"
    },
    {
        "content": "SICHITHWE nezindleko yiNkantolo eNkulu yaseMgungundlovu ngoLwesihlanu, isiphakamiso esifakwe wuhlangothi lweqembu lepolitiki i-Abantu Batho Congress oluchitha uMnuz Philani Mavundla njengomengameli walo.Emaphepheni amukelwe yinkantolo ngo-Ephreli 12 kulo nyaka, lolu hlangothi luthi uMavundla akasiyena umholi weqembu.Luveza ukuthi sewaxoshwa ngakho akanalo ilungelo lokuqoka uhlu lwabazolimela iqembu ephalemende likazwelonke nasezishayamthetho zezifundazwe nasezifundeni okhethweni lukazwelonke ngenyanga ezayo. Uhlelo lokwamukelwa kohlu lwabaphakanyiselwe ukumela amaqembu, inhlangano yezokhetho i-Independent Electoral Commission, luvalwe ngenyanga edlule.Bafuna inkantolo iphoqe le nhlangano ukuthi yamukele uhlu okuthiwa ludidiyelwe ubuholi ababusekayo kuchithwe oluhlelwe ngokukaMavundla. Lokhu bekufakwe njengesicelo esiphuthumayo.UMnuz Sabelo Sithole osohlangothini oluphikisa ubuholi bukaMavundla, exoxa neSolezwe, uthe isizathu sokuchithwa kwalesi siphakamiso okwamanje, yingoba abamele uMavundla babhalele abahlangothi lwabo incwadi beveza iphutha elenziwe inkantolo lokubanikeza usuku oluseduze ukuthi baphendule kwazise amaphepha afakwe ngo-Ephreli 12.Ngokomthetho, kumele silalelwe ngo-Ephreli 26, ekubeni ngokwamaphepha asenkantolo kumele banikezwe izinsuku ezingu-15 ukuphendula.“Lokho kube yiphutha lenkantolo kodwa elizolungiswa njengoba kusasa (namhlanje) abameli bezobuyela ukuze kutholakale usuku olusha. “Lolu daba luyaphuthuma njengoba ngokweqembu uMavundla akasesiye umholi walo futhi akanalo ilungelo lokudlulisela kwa-IEC uhlu lwabazomela iqembu emva kokhetho lwangenyanga ezayo,” usho kanje.UMavundla uthe akukho okubajabulisayo ngalesi sinqumo ngoba kwasekuqaleni ubelokhu emile kulokhu abakholelwa kukhona njengeqembu, akukho okushintshile.“Laba bathunywe abathile ukudicilela phansi i-ABC.  Wuhlelo lwabo ukugqigqa izinkantolo. Wonke amacala asebawafakile, inkantolo iwachithile. Yimina onelungelo njengomengameli we-ABC lokuqoka uhlu lwabazomela iqembu, lokho akukashintshi. “Engithanda ukukusho kubantu ukuthi i-ABC esayiqala isekhona, iyasebenza futhi ilungenele ukhetho kuzwelonke nasezifundazweni,” usho kanje."
    },
    {
        "content": "Ihlulekile imizamo ye-ANC yokuthi kuchithwe iqembu elesekwa ngowayengumengameli wale nhlangano kanjalo nezwe uJacob Zuma, uMkhonto weSizwe, ohlwini lwamaqembu azongenela ukhetho.Inkantolo yezokhetho ngoLwesibili ichithe lesi sicelo se-ANC sokuthi leli qembu lisulwe njengamanye azongenela ukhetho.Lesi sicelo sikhishwe yiJaji uLebogang Modiba, othe akukho okungahanjiswanga ngendlela ngesikhathi ikhomishini yezokhetho i-Independent Electoral Commission, ibhalisa leli qembu nyakenye. Ijaji lithe i-ANC yahluleka izikhawu ezimbili ukuthi ifake isicelo sokuthi kuchithwe iMK ingabhaliswa.“Kumele izinuke yona amakhwapha i-ANC ngoba yahluleka ukuphikisa ukubhaliswa kweMK. Ngakho ke ngiyasichitha isicelo se-ANC.” I-ANC ibikhala ngokuthi akuzange kulandelwe imigomo ngesikhathi kubhaliswa leli qembu, kolunye uhlangothi i-IEC neMK bebemile ekutheni kwalandelwa yonke imigudu ebekiwe.IMK yaveza ukuthi i-ANC ayizange ikuphikise ukubhaliswa kwayo kwaze kwaba uZuma umemezela ukuthi uzokweseka leli qembu njengoba kuzovotwa ngoMeyi 29. Leli qembu labhaliswa nguMnuz Jabulani Khumalo ngoSepthemba nyakenye kanti uZuma wamemezela ukuthi uzovotela leli qembu ngoDisemba 16, nyakenye."
    },
    {
        "content": "INKANTOLO yezoKhetho ichithe isinqumo senhlangano eyengamele ukhetho, i-Independent Electoral Commission (IEC), sokukhipha igama lowayengumengameli, uJacob Zuma, ohlwini lwabaya ePhalamende.Igama likaZuma lakhishwa ohlwini emva kwezikhalo zabantu ababethi uZuma akakulungele ukuya ePhalamende ngenxa yokuthi useke wagwetshwa izinyanga ezingu-15 ebhadla ejele.Umthetho awuvumi ukuthi umuntu oseke wagwetshwa isikhathi esingaphezu kwezinyanga ezingu-12 aphathe isikhundla kuhulumeni.UZuma wabe esekuphonsela inselelo ukukhishwa kwegama lakhe.Icala belilalelwe ngoMsombuluko.Amajaji amahlanu abelalele icala anqume ukuthi kwakungekho emthethweni ukukhishwa kwegama likaZuma ohlwini.Amajaji awasidalulanga isizathu sokuchitha isinqumo sokukhishwa kwegama likaZuma."
    },
    {
        "content": "EYOKUNQANYULWA kwesabelomali emnyangweni weMfundo eyisiSekelo, ikhwelo lokuthi asule esikhundleni ungqongqoshe walo mnyango kanjalo nokulungiswa kwezimo zokusebenza zothisha ziseqhulwini engqungqutheleni yeSadtu eqhubeka eGoli.Kule ngqungquthela esongwa kusasa lapho kuzomenyezelwa nabaholi abasha bale nyunyana, amadlelandawonye ne-ANC afuqe umkhankaso wokuthi kuliwe nenkinga yokunqanyulwa kwesabelomali nokuthi kungabikhona uthisha ozodilizwa ngenxa yale nkinga.UNobhala jikelele weSACP uMnuz Solly Mapaila, uthe bazoma neSadtu ekutheni kungabikhona uthisha ozodilizwa.“Sifuna kufakwe imali kwezemfundo ngoba yilona thuluzi elibalulekile lokukhulula abantu ebubheni. Sizoyilwa eyemizamo yokudiliza othisha ngenxa yale nkinga.” Nomengameli weCosatu uNksz Zingiswa Losi, uhambe emazwini kaMapaila, wathi ngeke bavume ukuthi kudilizwe abasebenzi.Uthe ziningi izinto okusamele zilungiswe kwezemfundo okubalwa ingqalasizinda, ukuphepha kothisha nabafundi nezinye.“Ngeke sivume ukuthi izinkinga zemali ziholele ekutheni kudilizwe abasebenzi. Asebekuhulumeni wokubambisana  abavela kwamanye amaqembu, sebeyazimangalisa manje ukuthi izinselelo zokunqanyulwa kwesabelomali zinomthelela onzima emikhakheni ehlukene,” kusho uNksz Losi.Uthe laba bamaqembu asebengongqongqoshe, bebehlale beshumayela ivangeli lokuthi kuncishiswe isibalo sabasebenzi.“Manje njengoba sebekuhulumeni sebebona ngenye indlela, sebefuna kufakwe imali okuyinto esasihlala sikhala ngayo. Uma kudilizwa othisha sizokwanda isibalo sabafundi abazosala dengwane emakilasini.” UMapaila uthe kumele uNksz Siviwe Gwarube, asule esikhundleni ngokuduba ukuhambela umcimbi wokusayinwa komthetho wezikole iBela Act.“Sizowuvikela lo mthetho kuze kube sekugcineni. UMengameli Cyril Ramaphosa kumele ngabe usamxosha emnyangweni uma ngempela kuwuyena oqasha aphinde adilize ongqongqoshe,” kusho uMapaila.Ekhuluma nesiteshi sethelevishini izolo uNksz Gwarube, uzivikele wathi uRamaphosa wayazi ukuthi ngeke abe khona kulo mcimbi.“Njengoba sikuhulumeni wokubambisana kuzoba khona ukuhluka kwemibono. Akumele ngoba umuntu uqhuzukile bese esheshe exoshwa,” kusho uNksz Gwarube ezithethelela njengoba bebaningi abathi akaxoshwe.ISACP ixwayise neKhomishini yezoKhetho kuleli, ukuthi ingavumeli ukutshelwa abathile ukuthi ingabaqashi othisha beSadtu uma kunokhetho ezweni.Uthe abanye babantu abasuke bengamele ukhetho basuke bengazi ngisho nomthetho ngakho kubalulekile ukuthi abasebenzi babe yingxenye yokwengamela ukhetho.“ISadtu kumele iqhubeke nokusebenza ngesikhathi sokhetho njengabo bonke abasebenzi kuleli. Ayingavalwa ngenxa yokuthi kunabantu abasuke befaka ingcindezi.” Usho kanje, amanye amaqembu ezepolitiki okubalwa ne-EFF, ahlale ekhala ngokuthi awafuni iSadtu ilawule ukhetho. "
    },
    {
        "content": "IBHEKENE nembedumehlwana imindeni emibili yaseThandanani, eTrenance Park, eVerulam, kulandela ukubekwa kwabantu emhlabeni wayo okukhona kuwo namathuna.Ngokusho kwayo, laba bantu asebakhe kule ndawo, babekwa yikomiti le-ANC elihlala ezindlini zemixhaso eziseduze kwale ndawo. Imindeni ethintekayo owakwaCebekhulu nowakwaNdlela.UMnuz Nkosinathi Cebekhulu ekhuluma neSolezwe, uthe ukubekwa kwabantu kuqale ngo-2022 kodwa kube mandla ngoDisemba nyakenye.“Izindlu ezakhiwe phezu kwamathuna asekhaya zilinganiselwa ku-30, angizibali ezinye eziyinqwaba ezakhiwe emhlabeni ongenamathuna,” kusho uCebekhulu.Uthe uke waxoxa nabantu asebakhe emathuneni akubo, bamtshela ukuthi ikomiti belibakhokhisa uR800, ikesi likabhiya, ibhodlela nenyama yokosa.Uthe le nto ibaphatha kabi kangangokuthi balubikile udaba ezinhlakene ezehlukene okukhona kuzo namaphoyisa.“Sekunesikhathi sibikile kodwa asiwuboni umnyakazo,” kusho uCebekhulu.Uveze ukuthi bake bazama ukubiza umhlangano nalaba asebehleli emhlabeni wabo, ikomiti athi libabekile nemindeni yomibili ethintekayo, kodwa wabhuntsha umhlangano njengoba bengafikanga abakhe emhlabeni wabo.“Sigcine sithola ukuthi ikomiti libatshele ukuthi abangezi, lizobamela bona. Sawuduba ke umhlangano ngoba besifuna bageqe amagula phambi kwawo wonke umuntu ukuthi kwenzeke kanjani ukuthi bakhe phezu kwamathuna ethu,” kusho uCebekhulu.Uqhube wathi afuna ukukubona kwenzeka ukuthi ajeze amalungu aleli komiti ngesenzo sawo.“Sifuna ukuthi laba abahleli emathuneni asekhaya basuke. Singabantu abamnyama, le nto eyenzekayo ukuthi abantu bakhe emathuneni asekhaya iphambene nesiko nenkolo yethu,” kusho uCebekhulu.Osohlangothini lomndeni wakwaNdlela, uMnuz Zakhele Ndlela, uthe bake bazama kaningi ukuxoxa nabantu abakhe emhlabeni wabo ukuthi bapheze ukwenza lokhu.“Abanye babeqonda isikhalo sethu bayeke, kodwa abanye baqhubeke,” kusho uNdlela.Naye uthe abahambisani nokwenziwa ikomiti.“Ikomiti lenza imali ngomhlaba wethu. Njengoba bakhe baze bafika nasemathuneni, sifuna basuke,” kukhala uNdlela.Kuthintwa uMnuz Msawenkosi Zuma osekomitini, uthe akukho angasiza ngakho intatheli.“Asikwazi thina lokho ukuthi badlelwe umhlaba. Ngisekomitini lomphakathi kodwa umsebenzi wethu ukuhambisa izidingo kubantu, hhayi okunye. Abantu abadla umhlaba bakwenza lokho ngendlela yabo,” kusho uZuma.Okhulumela amaphoyisa KwaZulu-Natal, uLieutenant Colonel Nqobile Gwala, uthe amaphoyisa aseVerulam aphenya icala lokungena emhlabeni ngokungemthetho nokuthikanyezwa kwempahla.“Ofake isikhalazo uthe iqeqebana labantu badle umhlaba, bakha izindlu ngaphandle kwemvume. Uthe bacekele phansi amatshe amathuna. Udaba lusaphenywa,” kusho uLt Col Gwala."
    },
    {
        "content": "SEKUQUBUKE impi yamazwi phakathi kwabaholi be-ANC nabe-IFP kulandela ukugqenywa izingozi kwamalungu e-ANC abehambele umcimbi wokukhumbula iSilo uDinuzulu kaCetshwayo.I-ANC yenze izinsolo zokuthi amalungu alimale emcimbini obuKwaCeza, ashaywe ngamalungu e-IFP. I-ANC ithe amalungu ayo ahlaselwe amalungu e-IFP aqhamuka ehostela.Kepha i-IFP iyaziphika lezi zinsolo ethe azinabufakazi, isabisa nokubika udaba kwinhlangano eyengameli ukhetho, i-Independent Electoral Commission.Amalungu e-ANC ayisishiyagalolunye aphuthunyiswe esibhedlela kukubi, emva kokuthelekelwa abantu abebephethe izinduku.Oyedwa kuthiwa ubusesimweni esingagwinyisi mathe, emva kokuquleka.Ezinkundleni zokuxhumana kusabalale izithombe ebezikhombisa amalungu e-ANC ebhandishile emakhanda. Kunezwi eliqoshiwe elisabalale ezinkundleni zokuxhumana, ebelibabaza isihluku.“Sihlalo, uma ikhona indlela awuzame ukuyibika kubuholi besifundazwe le nto. Sesibulewe nenduku, isisibulele Inkatha ngenduku lapha KwaCeza. Amaqabane amaningi asefile induku, asesibhedlela kuyimanje.”Lesi sigameko senzeke umcimbi usuphelile, izicukuthwane okubalwa kuzo iSilo uMisuzulu Sinqobile kaZwelithini noMengameli, uMnuz Cyril Ramaphosa, bese behambile.Ezinye izicukuthwane bezisadla endaweni ebezihlelelwe yona, kanti amalungu omphakathi wona abesahleli etendeni, ejabulela izingoma ebezidlala emsakazweni.Osinde kulesi sigameko ocele ukuba igama lakhe lingadalulwa, uthe bathelekelwe iviyo elifike kamumva, umcimbi usuphelile.“Amabutho abengasekho, abesesendaweni abehlelelwe yona ngesikhathi kwenzeka isigameko. Laba bantu bafike ngamakhumbi, begqoke izikibha ezimhlophe nezibomvu. Bafike bashaya abantu abebefake izikibha ze-ANC. Bebeqinisa kakhulu ekhanda.”Okhulumela i-ANC kuzwelonke, uNkk Mahlengi Bhengu-Motsiri, uthe bafuna amaphoyisa aphenye ngokuhlaselwa kwamalungu enhlangano yabo.“Kuyadumaza ukuhlaselwa kwamalungu e-ANC emva komcimbi obe impumelelo. Siyazi ukuthi kunemizamo yokuqeda udlame lwezepolitiki KwaZulu-Natal. Kufanele kubhekwane nalabo abasabhebhezela udlame. Sithanda ukukhumbuza labo abasagqugquzela udlame ukuthi udlame saluqeda ngo-1994. Sinxusa abantu baKwaZulu-Natal ukuthi baziqhelelanisa nalabo abagqugquzela udlame.”Okhulumela i-IFP, uMnuz Mkhuleko Hlengwa, uthe i-ANC ibathela ngodaka, wathi ithuswa yimpumelelo yabo.Uthe kufanele kusolwe uSihlalo we-ANC KwaZulu-Natal, uMnuz Siboniso Duma, ngokwedelela isihlalo sobukhosi bukaZulu emcimbini wangoMgqibelo.“Thina kade sinomcimbi wokwethula izethembiso zokhetho obe yimpumelelo. Siyaqhubeka nokunqoba izinketho zokuchibiyela. Ukukhula kwe-IFP kuyabatatazelisa. Okunzima ukuthi noDuma ngapha naye wenza okubheke eceleni. Ukhombise ukungasihloniphi isihlalo nomengameli wabo. Benza izinsolo ngaphandle kokuletha ubufakazi.”"
    },
    {
        "content": "ABASOLWA abangu-14 abaneminyaka ephakathi kuka-34 no-59, baboshwe ngesikhathi kuqhubeka umsebenzi wophiko lwezobunhloli oluqhutshwa yithimba elihlanganisa i-Directorate for Priority Crime Investigation Mpumalanga, Road Traffic Management Corporation neCrime Intelligence eSabie, Graskop, Lydenburg naseVerena, esifundazweni iMpumalanga.Laba ababoshiwe bayizikhulu zomgwaqo okuhlanganisa, amaphoyisa omgwaqo nomfundisi wesikole sokushayela, babekwe amacala okukhwabanisa, inkohlakalo nokwephula umthetho kazwelonke wezokuthutha emgwaqweni.Ukuboshwa kwabo kulandele uphenyo lophiko lwezobunhloli oluqhutshwa yithimba elihlanganisa i-Directorate for Priority Crime Investigation Mpumalanga, Road Traffic Management Corporation kanye ne-Crime Intelligence, mayelana nabahloli bamalayisensi okushayela abasebenzisana nabanikazi bezikole zokushayela ukuze banikeze abafundi amalayisensi okushayela kulabo ababefake izicelo ngaphandle kokulandela imigudu efanele, ukungahlolwi abashayeli ngendlela ejwayelekile nokusiza abafake izicelo lapho bebhalela amalayisensi.Uphenyo lwaqala ngonyaka u-2021, ulwazi olwatholwa yi-Crime Intelligence lwaholela i-Directorate for Priority Crime Investigation ukuthi ibhalise iphrojekthi ngaphansi kwegama elithi, Kwanele. Okuyiyona eyayisetshenziswa ukwenza uphenyo olungajwayelekile. Abasolwa bebesebenzela izikhungo zamalayisensi eSabie, Graskop, Lydenburg naseVerena, esifundazweni iMpumalanga.“Ngesikhathi sokukhishwa kwama-learners licence, abafake izicelo bebesizwa noma banikezwe izimpendulo ngabahloli abebesebenzisana nabanikazi bezikole zokushayela ukuze kube lula umsebenzi. Amalayisensi okushayela kuthiwa anikezwa abafake izicelo ngaphandle kokuhlolwa ngemuva kokukhokha imali eshisiwe.”Imvume egunyaza ukuboshwa kwabasolwa ikhishwe ngoMsombuluko, Septhemba 16, 2024, eziteshini zokuhlola ezehlukene kanye kanye. Abasolwa baboshwe, bathweswa amacala abanye bayiswa enkantolo ukuze bavele  okokuqala kanti abanye bagcinwe esitokisini njengoba belindele ukuvela kwabo ngoLwesibili, Septhember 17, 2024.Inhloko yesifundazwe yoKlebe, uMajor General Gerber no-CEO we-RTMC, bakuthokozele ukusebenzisana kwethimba elisebenze ngokuzikhandla ubusuku nemini, ukuqinisekisa ukuthi umsebenzi uphothulwa ngempumelelo futhi konke okuhlosiwe kuyenzeka.Kuyenzeka. NgoLwesibili kuboshwe amanye amaphoyisa omgwaqo angu-13 ezindaweni ezahlukene okubalwa kuzo iNelspruit,Kabokweni, KwaNyamazane,White River naseCalcutta. Abanye balaba basolwa bavele enkantolo badedelwe ngebheyili ephakathi kukaR2500 noR10 000. "
    },
    {
        "content": "Iqembu QEMBU eliholwa owayengumengameli, uJacob Zuma, iMK, lenze inqwaba yezinguquko ohlwini lwamalungu ayo azofungiswa ePhalamende ngoLwesibili.I-MK yathola izihlalo ezingu-58 ePhalamende, iPhalamende liveze ukuthi le nhlangano yenze izinguquko ezingu-21 ohlwini lokuqala olwashicilelwa yinhlangano eyengamele ukhetho, i-Independent Electoral Commission (IEC).Uhlu lokuqala lweMK lwalunegama likaZuma phezulu, elalilandelwa elaloyo owabhalisa ngokusemthethweni le nhlangano, uMnuz Jabulani Khumalo.Bobabili uZuma noKhumalo bayingxenye yezinguquko ezenziwe ohlwini.UZuma ukhishwe ngenxa yokuthi inkantolo yanquma ukuthi akakulungele ukuba yilungu lePhalamende ngoba wagwetshwa isikhathi esingaphezu konyaka ebhadla ejele.UKhumalo yena waxoshwa eqenjini.I-MK imemezele ukuthi ePhalamende izoholwa owayengumengameli wamajaji eWestern Cape, uMnuz John Hlophe.UHlophe wachithwa ekubeni ijaji emva kokulahlwa yicala lapho ayephenyelwa izinsolo zokuthi wazama ukunxenxa amajaji ukuba enzelele uZuma ecaleni lenkohlakalo.Okhulumela iPhalamende, uMnuz Moloto Mothapo, uthe umthetho uyawavumela amaqembu ezepolitiki ukuba enze izinguquko ngaphambi komhlangano wokuqala wokufungiswa kwamalungu ePhalamende.NasesiShayamthetho saKwaZulu-Natal, iMK yenza inqwaba yezinguquko ohlwini lwayo.UMothapo uthe amalungu eMK azofungiswa inhloko yamaJaji uRaymond Zondo, noma ijaji elizojutshwa uZondo.“Lokhu kwenziwa ngoba kuzokube kungokokuqala ukuthi la malungu enze isifungo njengoba kade kunokhetho. Usomlomo useyokube esefungisa amanye ke amalungu azojoyina iPhalamende ngokuhamba kwesikhathi.”Amalungu eMK awazange alubhade mhla uZondo ayefungisa ozakwabo bakwamanye amaqembu njengoba ayekhala ngokuthi ukhetho aluzange luhambe kahle.Kwaphoqa ukuthi iPhalamende lihoxise zonke izinhlelo zokuya kwamalungu eMK eCape Town, okukhona kuzo amathikithi ezindiza nezindawo zokuhlala.UMothapo uthe bawahlelele wonke amalungu eMK azofungiswa.Ngakolunye uhlangothi, uHlophe uthe uyena oncenge uZuma ukuba avume ukuthi bayofunga ePhalamende.UHlophe uthe emhlanganweni wakhe noZuma, uveze ukubaluleka kokuthi amalungu eMK aye ePhalamende.Lokhu ukusho ngesikhathi ekhuluma emcimbini obuhlelwe abameli bebala elinsundu obuseThekwini, ngoMgqibelo.“Ngamtshela ngathi, ‘baba, asiye ePhalamende. Ngimbonile, bengize kuyena. Ngijabule ukusho ukuthi sizofungiswa ngoLwesibili.”UHlophe uthe umsebenzi wakhe ePhalamende kuzokuba ukuhlanganisa izinhlangano ezimele abantu abamnyama.Uthe uZuma ubeseziqalile izingxoxo nabaholi bamanye amaqembu abaluleke kubo njengomholi we-EFF, uMnuz Julius Malema.I-MK ne-EFF ngamanye amaqembu angeyona ingxenye yohulumeni wobumbano."
    },
    {
        "content": "ABAMELI bagqugquzele abantu baseNingizimu Afrika ukuthi bangawuzibi umkhakha wensangu njengoba ibalulekile ekuvikeleni imvelo.Baveze ukuthi njengoba insangu (hemp) yafakwa ngaphansi kwezitshalo ezibalulekile ekuvikeleni imvelo ngo-1976, kubalulekile ukuthi abantu bayitshale ngokusemthethweni.UMnuz Sentebale Makara, ongummeli eCliffe Dekker Hofmeyr (CDH), uthe eNingizimu Afrika insangu kwaphasa ukuthi isingasetshenziswa emizini yabantu futhi itshalwe ngoFebhuwari walo nyaka.Uthe insangu ibalulekile ngoba iyakwazi ukugcina umoya ongcolile ibuye ivikele ukuguguleka kwenhlabathi kanti ayidingi ukunakekelwa ngamakhemikhali abulala izinambuzane njengezinye izitshalo.Udonse abantu ngendlebe ukuthi bafundisise kabanzi ngalesi sitshalo ngoba ngaphandle kokubangenisela imali, siyakwazi nokuvikela izinhlekelele zemvelo okubalwa kuzo izikhukhula njengoba sikwazi ukuvimbela ukuguguleka kwenhlabathi.UNkk Tessa Brewis, naye ongummeli eCDH osohlakeni lwezomthetho olubheka ezezimali, uthe miningi imithetho ephasiswayo emhlabeni jikelele mayelana nensangu ngakho kufanele abantu bafunde kabanzi ngayo ukuze bakwazi ukuyitshala.Ubalule ukuthi insangu iyasiza ekudambiseni izinhlungu njengoba isisetshenziswa emithini ehlukene.Kwesinye isikhathi iba ngamafutha okurabha kanjalo namaphilisi asiza abagula ngezifo ezihlukene.Uveze ukuthi ingasetshenziswa ekukhiqizeni indwangu, isetshenziswe ekudleni njengoba izinhlamvu zayo zinama-vitamin ne-Omega 3.Iyasiza nasekwakheni izindlu nasekwakhiweni kwamaphepha."
    },
    {
        "content": "OMUNYE wabaqeqeshi abadlule esandleni sikaJoel “The Horse” Faya esikhungweni saMaZulu FC sabadlali abasakhuliswa ngenkathi esengumdlali, uphonse inselelo ezikhulwini zikahulumeni waKwaZulu-Natal, wathi zingazikhohlwa ezemidlalo ezinhlelweni zentuthuko.UMafa Zuma, omunye wabadlali abaqeqeshwa nguFaya esikhungweni saMaZulu eminyakeni edlule, manje osengumqeqeshi esigabeni seSafa ABC Motsepe League, ubekhuluma enkonzweni yesikhumbuzo ngoFaya ngoLwesine ntambama eMoses Mabhida Stadium, eThekwini.UFaya (65) owazakhela igama kuMaZulu ngeminyaka yo-1970 kuya ko-80, udlule emhlabeni ngoLwesihlanu olwedlule. Uzongcwatshwa namuhla eHeroes Acre, eRed Hill, ngemuva kwenkonzo yomngcwabo ezoba ngo-9 ekuseni KwaMashu Christian Centre.“Thina njengabantu abasebholeni, abaphila ngalo siyafisa ukuthi abaholi bethu bezombusazwe njengoba bekhankasela ukhetho oluzayo, ezinhlelweni abanazo bangazishiyi ngaphandle ezemidlalo ngoba zibaluleke kakhulu.“Ezemidlalo zibambe elikhulu iqhaza emphakathini, ekuqoqeni intsha ingabi wuvanzi ngoba ukubamba iqhaza kwentsha kunciphisa nezinga lobugebengu nokudliwa kwezidakamizwa,” kusho uZuma, ongumqeqeshi weDlangezwa Hellenic edlala kwiSafa KZN ABC Motsepe League.Uqhube wkhuluma ngobunzima obubhkene nanaqeqeshi wathi: “Ngiyacabanga nje uma kungathiwa ngelinye ilanga kwakhiwa isikhungo sebhola esibizwa ngeJoel Faya Academy, ngenza isibonelo, kunabantu, ikakhulu abaqeqeshi, abangakwazi ukuthola ithuba lokuthola isinkwa.“Yingakho-ke simnxusa uhulumeni waKwaZulu-Natal ukuthi azithathe njengezibalulekile ezemidlalo ezinhlelweni anazo zokuthuthukisa imiphakathi.”UZuma ubephakathi kwabadlali abadlule esandleni sikaFaya esikhungweni saMaZulu, okubalwa uNjabulo “Mvonqo” Manqana, owagcina ezakhe igama kwiLamontville Golden Arrows, waphinda wadlala nakuwo AmaZulu.UMuzi “Mr House” Khumalo, omunye wezinkakha ezadlala noFaya kuMaZulu ngeminyaka yo-80, umchaze njengomdlali owayezikhulumela.“Ngidlale noJoel kusukela ngo-1983 kuya ku-1992. UJoe wayengathuli, wayekhuluma njalo nje. Wayengasweli into azoyikhuluma (esho sakuncokola). Njengoba nazi-ke nani ukuthi ngesikhathi sethu yayingekho imali. Ngakho-ke kwesinye isikhathi sasike singaholi.Ngoba-ke mina nganginguthisha, uJoel wayethi ngoba wena unguthisha uyahola noma ungangahola (eqenjini) akunandaba, yithina abantu okumele sihole,” kusho uKhumalo.Phakathi kwezinkakha zebhola ebezizimazise inkonzo yesikhumbuzo, kubalwa uMafa “Ace” Nduli, Ronald “Cutter” Langa, Vuma Mfeka, Patson “Sparks” Banda, Siyabonga “Bhele” Nomvethe, ukubala ezimbalwa."
    },
    {
        "content": "KUGQAME isifundazwe i-KwaZulu-Natal kuklonyeliswa izikole, emqhudelwaneni wazo kazwelonke, i-Road Accident Fund ngokubambisana nenhlangano engenzi nzuzo i-Safer South Foundation. Ngalomqhudelwano kuhloswe ukugqugquzela abafundi ukuthi baqhamuke nezisombululo ukugwema izingozi emgwaqweni.Emcimbini wokumenyezelwa kwezikole ezidle umhlanganiso obuse- Olive Convention Centre eThekwini ngoLwesihlanu, zingu- 20 izikole ebezibambe iqhaza emqhudelwaneni ezivela ezifundazweni ezine okuyi-Gauteng, i-Limpopo, i-Eastern Cape ne-KwaZulu-Natal.Kwezingu-10 eziphumelele, ezine kuzona zivela kulesi sifundazwe. Umqhudelwano uqale nyakenye, abafundi bezikole zamabanga aphakeme bebenxuswe ukuthi babhale indatshana ezoveza izisombululo ekutheni zingagwemeka kanjani izingozi emgwaqeni.Abamabanga aphansi bona benze imidwebo ethile ezofundisa futhi ikhombise okungaba yizisombululo ekugwemeni lesi sihlavaUNkk Riah Phiyega we-Safer South Africa Foundation, enikezwe umsebenzi wokugqugquzela izikole ukungenela lo mqhudelwano kulezi zifundazwe, unxuse izihambeli ukuthi zibambe iqhaza ngokuqinisekisa ukuthi isihlava sezingozi emgwaqweni siyagwemeka.“Uhlelo lweqhinga lokuthuthukisa elakuleli esigabeni sikazwelonke  lwango- 2010, lugcizelela ukuthi ngonyaka u-2030 zibe sezehle okungenani ngo-50% izingozi ezenzeka emgwaqweni.“Ngakho-ke uma kufundiswa izingane ukuthi ziqhamuke nesisombululo, yinto enhle leyo,” usho kanje.IPhini likaNgqongqoshe wezokuThutha kuleli uMnuz Lisa Mangcu obehambele lo mcimbi, uphonsele inselelo uMnyango wezeMfundo kuleli ukuthi kube nesifundo esifundisa ngokuphepha emgwaqweni.“Izingozi zomgwaqo isikhathi esiningi zidlula nemiphefumulo yabantu abasha abayikusasa. Kuyaphoqa ukuthi sibe nesifundo ngokuphepha emgwaqweni ukuvikela ikusasa lakuleli.“Sincoma abakwa-Road Accident Fund ne-Safer South Africa Foundation ngokuqhamuka nalolu hlelo olufundisayo ezikoleni. Intsha yango-1970, yasukuma yalwela amalungelo.“Ngakho-ke nentsha yanamhlanje nayo mayithi sekwanele ngezingozi emgwaqweni, iveze izisombululo,” kusho uMangcu.Izikole ezine kulesi sifundazwe eziklonyelisiwe, esabakhubazekile iDas Special School, elale isithathu kumunxa wezikole zabaphila nokukhubazeka, saklonyeliswa ngo- R15 000. Isikole samabanga aphansi saseGingindlovu, i-Ensingweni Primary sidle umhlanganiso kuzona zonke izikole ebesiqhathwe nazo zamabanga aphansi, semuka no- R120 000.EsaKwaDukuza i-Nonhlemvu High, salala isithathu emkhakheni wezamabanga aphakeme saklonyeliswa ngo- R25 000, silandela ngemuva esaseMlaza, Igagasi High esilale isibili esithole u- R50 000.Ezinye izikole eziklonyelisiwe ezivela kwezinye izifundazwe i-Thusong Special School (Gauteng) ehlomule u-R35 000, Fuluthelo Special School  (Limpopo) sithole u-R50 000, Ntilini Full Service neMount Aycliff Full Service zase-Eastern Cape zithole u-R17 000 isikole ngasinye.I-Pele Primary ithole u-R70 000 neVuwane Secondary ethole u-R100 000 zombili ezivela esifundazweni iGauteng.Ezinye izikole ezingaphumelelanga zinikezwe umthobanhliziyo ka-R5 000 isikole ngasinye."
    },
    {
        "content": "EZWENI lapho izinga lokungasebenzi kwentsha liphakathi kwamanani aphezulu kakhulu emhlabeni, osomabhizinisi abathathu abasebasha baguqula imiphakathi yabo futhi benza umehluko.Labosomabhizinisi abathathu bonke bayavumelana ngokuthi amabhizinisi adinga okungaphezu nje kwemali ukuze athuthuke; adinga isiqondiso, ukuqeqeshwa, kanye nomphakathi okholelwa emandleni abo.UFundisiwe Mbele, u-Achuma Somkhence, noSilindokuhle Mbatha abagcini nje ngokwakha amabhizinisi abo kodwa baphinde bahlahla indlela yekusasa eliqhakazile neliqinile njengabaqashi bakusasa.Uhambo lukaMbele kwezamabhizinisi lwazalwa ngenxa yesidingo lapho elahlekelwa umsebenzi ngesikhathi kubhebhetheka igciwane iKhorona (COVID-19).UMbele wasebenzisa amakhono akhe okwenza izinwele aba ibhizinisi eliphumelelayo.Waqale iDurban Kids’ Salon, isaluni engumahamba nendlwana eletha isitayela sezinwele ngqo emakhaya ezingane eThekwini namaphethelo.Umgomo wakhe ucacile: ukukhuthaza ukunakekelwa kwezinwele zemvelo nokunciphisa ukusetshenziswa kwamakhemikhali anokhahlo.Isevisi yesaluni yakhe ayigcini nje ngokusindisa isikhathi sabazali kodwa futhi inikeza ulwazi oluzolile ezinganeni.Uthi: “Ngangifuna ukwakha indawo lapho izingane zizizwa ziduduzekile futhi zinakekelwe.UMbele uncoma inqubekelaphambili yakhe ngokwesekwa akuthola ku-FNB Youth Start-up Accelerator emnikeze ukuqeqeshwa okubalulekile ekuphathweni kwezimali, ubuholi kanye nokumaketha.Izinhlelo ezifana nalezi zibalulekile kosomabhizinisi abasebasha, azinikezi nje uxhaso lwezimali kodwa nokuqeqeshwa okudingekayo ukuze kusimame futhi kuthuthukiswe ibhizinisi.Ngokwemibiko yakamuva, ama-70-80% amabhizinisi amancane ayahluleka phakathi neminyaka emihlanu yokuqala.Leli zinga eliphezulu lokuhluleka ligqame kakhulu phakathi kosomabhizinisi abasha ngenxa yezihibe zezimali, ukuqeqeshwa, namathuba ezimakethe (GEM Global Entrepreneurship Monitor) .UMbele unalesi seluleko kosomabhizinisi abasafufusa: “Uma kukhona kungasebenzi, zama okunye. Yiba umngane ngokuzithiba, ukungaguquguquki nokusebenza kanzima.”U-Achuma Somkhence, wasungula ibhizinisi lakhe, iSamgn Smoothies ukuze anikeze izakhamuzi zaseMlazi, eThekwini ezinye izindlela ezinempilo esikhundleni sokudla okusheshayo.USomkhence watshala imali yakhe abeyilondolozile kuma-blender nezinye izinto zokusebenza ekuqaleni kuka-2020, emva kwezinyanga ezimbili ibhizinisi lakhe labhekana nenqinamba ngesikhathi izwe lonke liba nama lockdown ngenxa yeKhovidi.Naphezu kwalezi zingqinamba, ukuzimisela kwakhe akuzange kuntengantenge.Usebenzise ukukhangisa kwamagama kanye nemicimbi ye-pop-up ukukhulisa ibhizinisi lakhe lapho isivuma imithetho yelockdown.“Zonke izingqinamba ohlangabezana nazo, nozinqobayo zikwenza ukhule, ufunde futhi ngengomuntu,” usho kanje.USomkhence uthe ukuba nomeluleki yinto edingwa yibo bonke abanikazi bamabhizinisi; umuntu ohamba eduze kwabo, umuntu ongabakhomba endleleni efanele.“Ngaphezu kwalokho, uma uqala ibhizinisi, akekho okufundisa ngezezimali. Ngifunde ukuthi ngingabiza kanjani imikhiqizo yami nokuphatha ukungena kwami ​​kwemali ngesisheshisi sentsha esine-FNB ne-Fetola. Kwakuyinguquko kimi futhi yangifundisa ukuphatha imali yami kangcono. Kungenze ngaba usomabhizinisi ongcono. Manje sengingakwazi ukugxila kwezinye izinto zebhizinisi lami.”Uthando lukaSilindokuhle Mbatha lokusimama kwemvelo luholele ekutheni asungule i-Bantu Solutions, inkampani elawula udoti wokudla eNewcastle.Esebenzisa indlela yeBokashi, uMbatha, 29, uguqula imfucumfucu yokudla ibe umquba obalulekile, okunqanda ukuthi kugcine sekugcwele izindawo zokulahla imfucuza.“Umsebenzi wami wokuqala wawu sembonini yokugaywa kabusha kwatoti, ngaba nokuqonda kokubaluleka kokugaya udoti okwazi ukuthi uphinde uwusebenzise kabusha (recycling).  Ngaba nentshisekelo yokwenza okuthile okunomthelela ofanayo. Ngakho ngaqala ibhizinisi lami,” kusho yena.UMbatha ubhekana nezingqinamba nsuku zonke njengoba ibhizinisi likhula, kuya kuba nzima ukuqoqa udoti wokudla usebenzisa izithuthi zomphakathi noma izimoto eziqashiwe. Unethemba lokuthi ngelinye ilanga uzothenga eyakhe imoto.Umbele naye ubalule ukuthi ezokuthutha nazo ziyakhathaza.Ngokuvamile kufanele aye kumakhasimende ngemva kwamahora futhi asebenzise amatekisi noma ashayele i-Uber. Lokhu kudla inzuzo yakhe futhi uyavuma ukuthi impilo izoba lula ngeveni lakhe.“Uma ngizizwa ngicindezelekile ngikhuluma nomeluleki wami kwezamabhizinisi ongisizayo ukuhlela uhlelo lwami kanye nezithunywa. Ukuzethemba kwami ​​sekukhule kakhulu, sengiyakwazi ukwethula izethulo kanye nenethiwekhi kalula,” kusho uMbatha.Uthi uma uzimisele ngokuqala elakho ibhizinisi, qonda ukuthi ayikho into eyimpumelelo eyenzeka ngobusuku obubodwa kumele uqinise umsebenzi wakho ukuze uthole izithelo ezinhle.“Uhambo lwezamabhizinisi luwumjaho wemarathoni, hhayi owokugijima. Gxila embonweni wakho, futhi izokuyisa ezikhathini ezinzima,” kusho uMbatha"
    },
    {
        "content": "ZIPHUME zinxapha zodwa eNkantolo yeMantshi yaseThekwini, ezinye izihlobo zomunye wabesifazane abadutshulwa babulawa eKenville, ngasekupheleni kuka-Agasti.Badinwe baveva bebona ngamehlo abasolwa ababili kuleli cala, uMnuz Lungani Mthethwa (38) noMnuz Sandile Chili (44).Izidumbu zabafi, oNksz Anele Mbokazi (29) noNksz Zizipho Gabisa (30) zatholwa zidindilizile eKenville ngo-Agasti 25. Babekade behambe nabasolwa ngayizolo.Abasolwa obekulindeleke ukuthi bafake isicelo sebheyili, ababange besasifaka njengoba kuvele ukuthi uChili usezothola ummeli omusha, ozodinga isikhashana ukuthi afundisise okuqukethwe yidokodo.Abameli abebekhona ngeledlule, abasazoqhubeka nokumela uMthethwa, nabo baveze ukuthi kunezitatimende ezibalulekile uMbuso ongakabaniki zona.Imantshi, uMnuz Scelo Zuma, ibe isilihlehlisela uSepthemba 17, icala lapho okulindeleke ukuthi abasolwa bafake izicelo zabo zebheyili.Okhulumela umndeni, uMnuz Mvuselelo Magwaza, uthe wehluleke ngisho nokubabheka abasolwa ngobuhlungu ababalethele bona bewumndeni kaNksz Mbokazi.“Cabanga ke ukuthi uma kube nzima kimi, ukubabheka, kube nzima kangakanani kodadewethu ukuthi bababheke emehlweni,” kusho uMagwaza.Uqhube wathi uma kwenzeka bededelwa ngebheyili, kuyobe kusho ukuthi bona bewumndeni bagwazwa enxebeni lisabhibha.“Kodwa sizowudedela umthetho uklame indima yawo. Sizobheka kuyo inkantolo ukuthi kube yiyo ethatha isinqumo ebona sifanele ngalolu daba,” kusho yena.Uveze ukuthi kusenzima emndenini kulandela isigameko, wathi abaningi basadidekile futhi basethukile.Uveze ukuthi isibhedlela obekusebenza kuso uNksz Mbokazi, iNkosi Albert Luthuli Central, naso sinenkonzo yesikhumbuzo esimenzele yona.Enkantolo bekugcwele izihlobo, abangani namalungu omphakathi kaNksz Mbokazi. Kubona bekukhona nabebegqoke izikibha ezinesithombe ngemumva, zihambisana nombhalo othi Justice for Anele and Zizipho."
    },
    {
        "content": "UFUNA izimpendulo umndeni wekhehla laseMadamini, eJozini, okuthiwa lishone lase lingcwatshwa yintombi umndeni ungazi.Kuthiwa uMnuz Bhekabakubo Dludla (69) ubanjwe ukugula washona. Ube esengcwatshwa yintombi yakhe yakhona eJozini, uNksz Zamile Mhlongo (30), ingawazisanga umndeni kamufi.Isolezwe likhulume nendodakazi endala kamufi, uNksz Bongekile Dludla, ebivutha ingabaselwe.Ithe kuyilumbo okwenziwe yintombi kayise, yathi bona ngeke baze bavume ukuthi balawulwe yintombi ngomzimba kayise. Ithe bafuna simbiwe isidumbu sikayise sizongcwatshwa emzini wakhe.Indodakazi kamufi ithe bazolulwela lolu daba kuze kube yisekugcineni. \"Iyachwensa le ntombazane. Angazi ngempela ukuthi icabanga ukuthi iyini. Isithathaphi nje isibindi sokuthi ingenza lo mhlola ngaphandle kokuthi isazise?'' isho kanje kuzwakala ukuthi iyathuthumela.Ivumile ukuthi bebazi ngomjolo kayise nentombi, yaveza nokuthi uyise wayekade esebenza kahle kodwa manje ubengasasebenzi. Yalile ukudalula ukuthi uyise wayesebenza kuphi, yathi intombi kuzomele ibachazele ukuthi ngempela ibingenelwe yini? \"Intombi yake yangishayela ucingo ingazisa ukuthi ubaba usezohlala nayo. Yangitshela ukuthi ubaba uthe kuyona siyamhlukumeza selokhu kwashona umama lapha ekhaya. Nalapho futhi asazi ukuthi ubaba besimhlukumeza ngani futhi kanjani,'' kusho indodakazi.Ithe bazovula icala futhi ngeke kuze kugcine yona intombi. Ithe intombi kumele ibachazele ukuthi imali kababa wabo ayeyibekile ishonephi?\"'Kuningi kabi lo wesifazane okuzomele asichazele khona. Angeke phela sidlale intombazane ifuna ukucanasa phezu kwamakhanda ethu.'' Ngesikhathi uNksz Mhlongo ethintwa uqale ngokuthuka ukuthi lolu daba selufinyelele kwiSolezwe. \"Hawu sebegijime batshela Isolezwe!'' usho kanje.Uvumile ukuthi ubesothandweni oluvuthayo noDludla. Wamchaza njengowesilisa obesekhulile kodwa obenothando lweqiniso.Uthe akazimisele ngokuthi aphenduke inkukhu nempaka nezingane zikamufi, wathi umufi uxinwe yisifuba kwase kuyamenela njalo.Ebuzwa ukuthi umngcwabe kuphi uDludla, uphendule ngokukhululeka, wathi kubo. Uveze ukuthi bese kuphele iminyaka emithathu egcwele ehlezi ndawonye nomufi.\"Kumele bazi ukuthi mina anginacala. UDludla uyena owangeshela ehlangana nami futhi uyena owathi uzizwa enokuthula okukhulu uma ekanye nami lapha ekhaya,'' usho kanjena.Uthe uma befuna ukumba isidumbu  akanankinga kodwa bayobe benza okuphambene nesifiso sikamufi \"owacela\" ukufihlwa nguyena.Uthe akakwazi emzini kaDludla kodwa wathi uyazi ukuthi yikhona eJozini.Isazi samasiko, uSolwazi Phila Mthethwa, sisihlabe sasihlikiza isenzo sentombi. UMthethwa uthe kunemikhuba eyenziwayo uma kungcwatshwa ubaba wekhaya, kuwona okufaka phakathi ukubika ukuthi umzimba sewufikile emagcekeni.Ubuze ukuthi leyo mikhuba pho intombi iyenze kanjani? Uthe intombi kumele isukume ilungise lo monakalo ngoba uma kungenjalo lesi simo singahamba sigcine siba yifindo empilweni yayo esikhathini esizayo.“Ngokwesiko nje, yichilo leli elenziwe yilo wesifazane,’’ usho kanje. Uthe futhi ngemuva kwezinyanga ezithile umufi wenzelwa umsebenzi wokumbuyisa, wathi pho umndeni kamufi uzowenza kanjani isidumbu sikwelinye igceke lomuzi ongaziwa? Isolezwe ngaphambilini like labika ngesehlakalo esifuze lesi lapho khona intombi yaseMzimkhulu yangcwaba indoda ngaphandle kokwazisa umndeni wayo."
    },
    {
        "content": "IKHUZA umuga i-Azapo ngokungagadwa kwethuna lesishoshovu somzabalazo uSteve Biko. Lokhu kwenzeka ngemuva kokucekelwa phansi kwethuna likaBiko, lapho kubhonculwe izinsimbi eziwumfanekiso wezandla eziboshiwe.Ithuna lesishoshovu liseSteve Biko Garden of Remembrance eGinsberg, eQonce, e-Eastern Cape. Abe-Azapo bathi babikelwe ukuthi kubonakale sezingasekho izinsimbi zethusi eziwumfanekiso wezandla zomuntu oboshiwe.“Simangazwa wukuthi uMasipala iBuffalo City Metro awunakekeli, uhlinzeke ngezokuphepha endaweni ebaluleke kangaka. Ithuna likaBiko nendlu yakhe kwemukelwa nenjengendawo yamagugu ngaphansi kwe-South African Heritage Recources Agency,’’ kusho i-Azapo.Kuthiwa abenhlangano iSteve Biko Foundation, yibona ababikele umndeni kaBiko ngokucekelwa phansi kwetshe lethuna, okuthiwa akwaziwa ukuthi kwenziwe ngubani futhi akunamkhondo.UBiko owayengumholi weBlack Consiousness Movement (BCM), edabuka eKing Williamstown, wafela esitokisini ngo-1977, ePitoli. Ukufa kwakhe kuthiwa kwaba wumphumela wokushawa kanzima ngamaphoyisa ngenxa yezenzo zakhe zokulwela inkululeko.Abe-Azapo bathe kuyichilo okwenzekile futhi kukhombisa ukuthi uhulumeni awunandaba neqhaza likaBiko emzabalazweni wenkululeko yezwe. I-Azapo ithe kungakuhle uma umasipala engase uyibiyele le ndawo bese eyihlinzeka ngezokuphepha ukuze kungaphinde kwenze lokhu.Bacele amaphoyisa ukuthi asheshise aphenye kabanzi ukuze abambe labo noma lowo owenze lo mhlolo, wacekela phansi ithuna likaBiko.Ngo-2022, kwabikwa ngokucekelwa phansi kwetshe lethuna lesinye isishoshovu somzabalazo uMnuz Chris Hani. Itshe lethuna likaHani lacekelwa phansi ngezinsuku okwadedelwa ngazo umbulali wakhe, uJanusz Walus.Ngo-2019 kwabikwa ngokucekelwa phansi kwethuna lesishoshovu uMnuz Moses Mabhida eliseMbali, eMgungundlovu. Nakhona umndeni wawukhala ngokunganakekelwa kwethuna likaMabhida."
    },
    {
        "content": "BABHODLA umlilo abantu abazivocavoca eVirgin Active, eMoses Mabhida, eThekwini, kulandela ukubonakala kwendle endaweni yokubhukuda.Ngokuthola kweSolezwe, umuntu obone lesi simanga, umuntu ozivocavoca kule ndawo, abaphethe bethule bengayithi vu.NgeSonto eledlule, amanye amalungu athathe isinqumo sokuthumela abameli bawo ukuthi bathumele incwadi ephuthumayo kubaphathi bendawo yokuzivocavoca.Kule ncwadi, Isolezwe eliyibonile ikhophi yayo, amalungu abuza iziphathimandla ukuthi ukube ilungu elithile belingathwebulanga izithombe, lazifaka kwi-Whatsapp Group yasejimini, bekuzokwaziwa nini ukuthi kunalesi simo endaweni yokubhukuda?“Ngokubuka ubuningi bendle, singasho singananazi ukuthi amanzi angcolile. Nakanjani, lesi sigameko sizoba nomthelela wezempilo ongemuhle kumuntu ozithole ebhukuda kula manzi,” kusho incwadi.Iqhube yathi, kungani amalungu engaziswanga ukuze ezoyigwema indawo yokubhukuda isikhashana.Ibuye yathi njengamalungu endawo yokuzivocavoca, bazokwazi ngani ukuthi ngokuzayo, into efana nale ngeke iphinde ifihlwe njengoba kwenzekile kulokhu?“Abantu bazophathwa yizifo zamehlo, izindlebe, amakhala, umphimbo, ukuphefumula nokukhishwa yizisu, bengazi ukuthi imbangela kube ukusebenzisa indawo yokubhukuda enendle,” kusho incwadi.Oyinhloko yophiko olubhekelela amakhasimende, uNksz Jacqui Walter, uthe iVirgin Active ihlale iqinisekisa ukuthi ezempilo nezokuphepha ziseqopheleni eliphezulu.“Imenenja ebisebenza iyilandele imigudu efanele ngeSonto ebusuku. Sesiphenyile sathola ukuthi ilungu elithintekayo linokugula okuthile kanti izinyathelo ezifanele ukulungisa lolu daba sezithathiwe,” kusho uWalter. Uthe ngaphezu kwalokho, kukhona umyalezo othunyelwe kuwo wonke amalungu ngeWhatsapp group ngo-5:30 ngoMsombuluko ekuseni.Uphinde wathi babuye bathumela amaSMS, abesho ukuthi indawo yokubhukuda ivaliwe futhi isazohlolwa iphinde ikhucululwe ngaphambi kokuthi ivulwe. “Uma kwenzekile kwakhona ukungcoliswa kwendawo yokubhukuda ngendle, siye sisheshe siyivale, siyisuse indle, sihlole amazinga e-chlorine ne-pH kuyima siyivula uma konke sekubuyele esimweni esifanele,” usho kanje. "
    },
    {
        "content": "KUYAQHUBEKA ukudilizwa kwabantu ezimayini njengoba sekuvele izindaba zokuthi i-Anglo American Platinum (Amplats) izodiliza abasebenzi abawu-3 700.I-Amplats ithe abantu abazothinteka abakuzo zonke izimayini zayo eziseNingizimu Afrika kwazise izama izindlela zokonga imali emuva kokwehla kwenzuzo eyenziwa yinkampani.I-National Union of Mineworkers (NUM) isizwakalise ukukhathazeka ngokudilizwa kwabasebenzi ezimayini njengoba ikhala ngokuthi izimayini zilokhu zibadilizile abasebenzi kodwa izikhulu aziyi ndawo.Kuzokhumbuleka ukuthi ngoMeyi, iNum ibibhikisha eSibanye Stillwater eNorth West, lapho kumenyezelwe ukuthi kuzodilizwa abasebenzi abawu-3 107 namatoho awu-915.UMnuz Khathu Ramufhufhi weNum eLimpopo, uthe bakhathazekile ngokudilizwa kwabasebenzi ngoba ukudilizwa komuntu oyedwa kuthikameza umphakathi wonkana.Ukhale ngokuthi umholo womsebenzi oyedwa wondla amalungu omndeni amane kuya phezulu kwazise ayikho imisebenzi eNingizimu Afrika.Uveze ukuthi kuzodilizwa abasebezi abaqashwe ngokugcwele nabasebenzi abawu-600 abangamatoho.“I-Amplats ithe kwehlile ukudayiswa kwe-platinum kanti kuye kwaphazamiseka ukusebenza ezimayini zayo ezihlukene. Ukudilizwa kwabasebenzi ngeke kuthikameze abaseLimpopo kuphela kodwa naseRustenburg kuzobe kukhalwa esifanayo. Kubuhlungu ukuthi abasebenzi bazophelelwa wumsebenzi futhi nemiphakathi encike ezimayini izophazamiseka,” kusho uRamufhufhi.Uthe bafuna izimayini zingajahi ukudiliza abantu kodwa ziqale zixoxe nezinyunyana ukuze kuzotholakala izindlela zokonga imali ezingaqali ngokudilizwa kwabasebenzi.“Sizoqhubeka nemikhankaso yethu yokulwa nokudilizwa kwabantu sisebenzisana neCosatu okuyiyona ethe kufanele kuxoxwe uma inkampani inezingqinamba. Njengamanje izikhulu zezimayini zivele zisazise ukuthi zizodiliza abasebenzi zingakaze zisibizele ezingxoxweni zokonga imali. Zona uma kukhulunywa ngokonga imali, zivele zibone kungcono zidilize abasebenzi,” kukhala uRamufhufhi."
    },
    {
        "content": "INYUNYANA yabasebenza ngensimbi, iNational Union of Metalworkers of South Africa (Numsa), idonse ngendlebe amalungu ayo angaphezu kuka-300 000 ukuba angalokothi avotele i-DA, Action SA, Rise Mzansi, Patriotic Alliance, FF Plus, Bosa ne-ACDP.Ithe lama qembu afuna ukubuyisela abasebenzi emuva futhi awahambisani nenkululeko yabantu emhlabeni jikelele.UNobhala Jikelele we-Numsa, uMnuz Irvin Jim, uthe amalungu abo angavotela noma yiliphi iqembu elingabaliwe ngenhla ngoba kuyosho ukuthi lona alibacindezeli abasebenzi.Ubalule ukuthi amaqembu abalwe ngenhla awawahloniphi amalungelo abasebenzi, awafuni ngisho bateleke, awafuni kulwelwe amalungelo abo nokuthi labo abahola kancane kakhulu baholelwe ngokohlelo lwe-national minimum wage.Ubuye wakhala ngokuthi la maqembu awabeseki abantu abacindezelwe ePalestine, abaqhunyiswa ngamabhomu amasosha akwa-Israel nsukuzonke eGaza.“Kulo nyaka ngeke sisho ukuthi abasebenzi bethu bavotele liphi iqembu kodwa asifuni bavotele lawa esiwabalile ngoba azoqeda nya ngemisebenzi. Azovulela ukuthi baxhashazwe kuphele ukuhlonishwa kwamalungelo abasebenzi. Sebengavotela noma iliphi iqembu. Ngeke sithi baye kwi-ANC, EFF, MK namanye kodwa yibona okufanele bazithathele isinqumo. Thina okwethu wukuthi sibatshele ngamaqembu azobabuyisela emuva,” kusho uJim.Uthe lisekhona iqembu labo elibizwa nge-Socialist Revolutionary Workers Party (SRWP) kodwa basazama ukulakha yingakho lingeke lilingenele ukhetho.Uveze ukuthi isinqumo sokuthi kuvotelwe noma yimaphi amaqembu ngaphandle kwalawa abawabale ngenhla sithathelwe ukuletha impilo engcono kubasebenzi.“Sifuna abasebenzi babe nempilo engcono, njengenyunyana enamalungu amaningi sizimisele ukuba nezivumelwano namaqembu epolitiki abeke izimfuno zabasebenzi phambili. Lapha sibala i-EFF, ANC, MK namanye alwaziyo usizi lwabasebenzi. Isekhona iSRWP kodwa sisayakha yingakho ingangeni okhethweni,” kusho uJim."
    },
    {
        "content": "I-UNITED National Transport Union (Untu) isola inkampani yakuleli yezitimela, iPassenger Rail Agency South Africa (Prasa), ngokuzama ukudiliza abasebenzi isinyenyela. Lokhu kulandela ukuthi amalungu e-Untu ebikele inyunyana yawo ukuthi iPrasa inezithangami eziphoqa abasebenzi ukuba bavolontiyele ukushiya umsebenzi.I-Untu iveze ukuthi amalungu ayo, ayitshele ukuthi izikhulu zakwaPrasa zihambela izifundazwe ezehlukene bese zithi asebekhulile kufanele bathathe umhlalaphans kanti nalabo abaneminyaka eminingana besebenza kule nkampani kufanele bavolontiyele ukushiya.Esitatimendeni sabezindaba, iPhini likaNobhala we-Untu, uMnuz Dan Khumalo lithe bakhathazekile ngesinyathelo sePrasa ngoba akekho umsebenzi abafuna adilizwe kodwa bafuna izinkampani zikahulumeni zidale amathuba omsebenzi.“Sikhathazekile ukuthi iPrasa ihlela ukudiliza abasebenzi isinyenyela njengoba ibabizela emakhoneni ingasitsheli thina esibamele. Sagcina izikhulu zisitshela ukuthi kwehlile ukusetshenziswa kwezitimela njengoba kudala abantu bebehamba ka-600 million ngezitimela kodwa manje sebehamba ka-15 million ngonyaka,” kuchaza uKhumalo.Uthe iPrasa yabatshela ukuthi izodinga uR7 billion kule minyaka ezayo ukubhekela izindleko zokusebenza kodwa ayizange ibalule ukuthi izodiliza abasebenzi.“Sizocela umhlangano ophuthumayo nezikhulu zasePrasa ngoba asifuni abasebenzi badilizwe. Sifuna izinkampani zikahulumeni zidale umsebenzi. Asithandi nokuthi izinkampani zingawulandeli umthetho ngoba ukubeka kucace ukuthi yini okufanele yenziwe uma kuzodilizwa abasebenzi,” kuchaza uKhumalo.Imizamo yokuthola iPrasa ukuze iphawule ayiphumelelanga njengoba bengayiphendulanga i-email abathunyelelwe yona."
    },
    {
        "content": "UKHALA ngokuma nse kwempilo owesifazane waseSilver Stream, KwaMaphumulo, owaphunyelwa yisitifiketi sokuzalwa sithi ungumuntu wesilisa.UNksz Lihle Akhona Ngubane (23), uthe uqale ukubona esefunda u-matric ukuthi lento izohamba ihambe imnike inkinga.“Ngizalwa abazali ababengafundile. Abakwazanga ukusheshe babone ukuthi kukhona inkinga esitifiketini sami sokuzalwa ngesikhathi bengenzela sona ngo-2001,” kusho uNksz Ngubane.Uthe kwaba ngudadewabo omdala owabika kubazali ukuthi lento izomhlupha uNksz Ngubane uma esefika kwa-matric kodwa badembesela.Uthe ngo-2019 basukuma nabazali bakhe, bezama ukulungisa inkinga.“Saya ehhovisi loMnyango wezaseKhaya KwaDukuza, baqala ngokusehlisa besenyusa, befuna izinto ezehlukene ngaphambi kokuba sifakwe isicelo sokulungisa iphutha,” kusho uNksz Ngubane.Uthe ubelokhu egqigqa khona, eyobheka ukuthi seluhambe lwafikaphi udaba lwakhe kodwa afike athole ukuthi “lusasetshenzwa”.Uveze ukuthi ugcine esenza izicelo ezine eminyakeni eyisihlanu edlule, ngokwelulekwa yisizebenzi zomnyango.“Bebeye bethi kungcono ngiphinde ngisiqale phansi isicelo uma bebona ubude besikhathi esengisilindile esicelweni engisuke ngisenze ngaphambili,” kusho uNksz Ngubane.Uthe isicelo sokugcina usenze ngoMashi nonyaka.Uveze ukuthi uyise ushone ngoJuni nyakenye, esematasa nakho ukulungiswa kwephutha.“Angikwazi kwenza lutho ngalesi sitifiketi esithi ngiwumuntu wesilisa. Angikwazi ukwenza isicelo sikamazisi ngesitifiketi esithi ngingumuntu wesilisa. Angikwazi ukufuna umsebenzi ngesitifiketi sokuzalwa,” kubalisa uNksz Ngubane.Uthe isifiso sakhe ukuthi kulunge le nkinga ukuze ezothintitha impilo yakhe, aqhube izifundo zakhe esikhungweni semfundo ephakeme noma afune umsebenzi, azithuthukise.Okhulumela uMnyango wezaseKhaya, uMnuz Cyril Mncwabe weluleke uNksz Ngubane ngokuthi abuyele ehhovisi lapho enza khona isicelo, bazomnika impendulo yosekwenziwe ngesicelo sakhe sokulungisa iphutha lobulili."
    },
    {
        "content": "BAZOLIBUKA kuthelevishini iPhalamende abanye abaholi abebenezihlalo  kodwa bangakwazi ukubuyela.Bekushunqa uthuli ezweni kuvotwa okhethweni olube yingqophamlando lapho bezidlana imilala. Inhlangano ebusayo izithole ilahlekelwa yizihlalo ezingu-71 ePhalamende yangakwazi ukubuyela emandleni ngengcaca.Kunamaqembu angene okokuqala ePhalamende ayekade elibuka kuthelevishini ekuqaleni manje sekuzobukwa bona. UMkhonto weSizwe (MK) ungene okukuqala ePhalamende ngezihlalo ezingu-58 nokube yingqophamlando kwezepolitiki yezwe.Kwabazongena okokuqala kukhona nePatriotic Alliance (PA), engene ngezihlalo ezingu-9. Kukhona i-ActionSA ekwazile ukungena ngezihlalo eziyisithupha nayo izobe iqala ukubonakala ePhalamende.Kuvela negama le-Build One South Africa (BOSA) engene ngezihlalo ezimbili ePhalamende.Kuvela negama le-National Coloured Congress (NCC) nayo engene ngezihlalo ezimbili ePhalamende. Neqembu elisha iRise Mzansi likwazile ukungena ngezihlalo ezimbili ePhalamende.Kukhona ne-United Africans Transfomation (UAT) engenile ngesihlalo esisodwa. Kukhona amaqembu abeyingxenye yePhalamende eledlule kodwa angakwazanga ukuthola amavoti enele ukuze abuye.Kwabangabuyanga kuvela igama leNFP ehluleke yancama ukuthola amavoti enele, ekuqaleni ibinezihlalo ezimbili. Kuphinde kuvele iCOPE nayo ekhale ngaphansi kade inezihlalo ezimbili ePhalamende.Kuphume i-African Independent Congress (AIC) ebikade inezihlalo ezimbili njengoba ingasekho. Nakuba abanye bengenile abanye baphuma kwabasele kukhona abehlelwe yisibalo sezihlalo zakhula kwabanye.I-EFF ibuye ngezihlalo ezingu-39 isuka ezihlalweni ezingu-44 nokusho ukuthi ilahlekelwe yizihlalo ezinhlanu. IFreedom Front Plus (FF Plus) ibuye ngezihlalo eziyisithupha isuka ezihlaweni eziwu-10 nokusho ukuthi yehle ngezihlalo ezine.I-ACDP ingene ngezihlalo ezintathu isuka kwezine eyayinazo ekuqaleni. I-Good Party ibuye ngesihlalo esisodwa isuka kwezimbili eyayinazo ekuqaleni.I-DA ibuye ngezihlalo ezingu-87 nokusho ukwenyuka isuka kwezingu-84 eyayinazo ekuqaleni. I-IFP ingene ngezihlalo ezingu-17 nokukhomba ukwenyuka isuka kwezingu-14.I-UDM ibuye ngezihlalo ezintathu yakhula ikade inezimbili."
    },
    {
        "content": "AZOVINJWA yimigomo amalungu ahlele  ukuphazamisa uMengameli Cyril Ramaphosa, ePhalamende uma esethula inkulumo yokuhlahla indlela ezolandelwa nguhulumeni wobumbano eminyakeni emihlanu ezayo eKapa, namhlanje ebusuku.URamaphosa uzovula iPhalamende ngokuthula inkulumo ezobanjelwa eCity Hall, lapho kumenywe khona izicukuthwane ezifaka nababengomengameli bezwe.USomlomo wePhalamende, uNkk Thoko Didiza, ekhuluma izolo esithangamini sabezindaba ngamalungiselelo alo mcimbi, uveze ukuthi kunemigomo elawula ukuhlala kwezindlu zombili zePhalamende, evimbela ukuphazanyiswa kukamengameli wezwe.“Kunemigomo emisha ezolandelwa yePhalamende enqinda labo abafuna ukuphazamisa inkulumo kamengameli ukuthi bangakwenzi lokhu. Le migomo iyacacisa ukuthi umcimbi wakusasa (namhlanje), owokuvulwa kwePhalamende kuphela, hhayi okunye. Le migomo ibekelwe ukuthi kube nesizotha ngoba inkulumo kuzobe kungeyokuhlahla indlela ngezinto ezizokwenziwa nguhulumeni omusha,” kusho uNkk Didiza.Uthe akazi noma likhona yini iqembu elizoduba ukuvulwa kwePhalamende.Iqembu iMK yaduba ukuhlala kwePhalamende lapho kwakhethwa khona usomlomo, iphini likasomlomo kanjalo nomengameli wezwe.Kubhekiwe ukuthi ngabe kuzoya ngokwamagama enkehli kwi-EFF, eyathembisa ukuthi ngeke isamphazamisa uRamaphosa uma ethula inkulumo ebhekise esizweni.Kuzokhumbuleka ukuthi leli qembu belimisa kabi uRamaphosa uma ethula le nkulumo lize ligcine selikhishwa ngesankahlu ePhalamende. UNobhala wePhalamende, uMnuz Xolile George, uveze ukuthi lo mcimbi uhlelelwe phakathi kukaR6 million kuya kuR14 million.Uveze ukuthi abazi imalini ezogcina isebenzile esabelweni abasibekile.Ubalule nokuthi sekuphothuliwe ukwakhiwa kwamahhovisi angu-155, kwangu-203 asha ngesikhathi kusha iPhalamende.“Sishoda ngamahhovisi angu-54 ukuze kube namahhovisi enele. Sithemba ukuthi umsebenzi wokuphothula ukwakhiwa kwePhalamende kabusha, kuzophela ngo-Ephreli 2026,” kusho uGeorge.USihlalo weNdlu yoMkhandlu weziFundazwe, uNkk Refilwe Mtsweni-Tsipane, uthe bameme ababengomengameli okubalwa noMnuz Jacob Zuma, ababengoSomlomo bePhalamende okubalwa uNksz Baleka Mbete noNkk Nosiviwe Mapisa-Nqakula, ohamba amacala enkohlakalo enkantolo.UNkk Didiza uthe abakazi ukuthi ubani ozofika nongeke aphumelele kwabamenyiwe okwamanje.“Sizokwazi kusasa ntambama uma sekuvalwe uhlelo lokulandwa kwezinto zokungena ukuthi obani abazofika. Okwamanje ngeke sikwazi ukusho ukuthi ubani uyeza noma akezi,” kusho uNkk Didiza.Uthe ingqephu izobe idla umunyu kwizimenywa wathi nomkhosi wezokuvikela uzoviliyela kuye ngokuthi sinjani isimo sezulu. "
    },
    {
        "content": "UBONGE imantshi wathi ihlenge impilo yakhe ngokuthi imncishe ibheyili owayeyisoka lakhe oboshelwe icala lokubulala indodana yabo eyayineminyaka eyisishiyagalombili.UNksz Nonhlanhla Sibisi ongunina kamufi, uSifundo Sibisi (8), uphawule kanje emuva kokuthi iMantshi L Gurie imnqabele ibheyili uMnuz Siyabonga Innocent Shezi (30).UShezi uthweswe icala lokubulala uSifundo ngokumshaya nokumklinya ngentambo yesikhindi ayesigqokile ngoJanuwari 13 nyakenye ethi uqhuqha unina.“Ngijabulile noma kungekhona ukuthi icala seliphelile kodwa ukuthi impilo yamo iyisindisile inkantolo. Inkantolo ibonile ukuthi uyingozi uma ephumela ngaphandle uzosibulala,” kusho uNksz Sibisi emamatheka.Ube esethi unethemba lokuthi icala lizoqulwa liphele ngesikhathi esifushane ngoba bonke ubufakazi bukhona bese uShezi edilikelwa ijele alapheke emoyeni.UMbuso uthe uNonhlanhla ubesohlwini lwabantu abebezobulawa uShezi njengoba bese eqalile ngoSifundo.Abanye okuvele ukuthi amagama abo asohlwini lwabazoyiswa kwagoqanyawo, abangofakazi boMbuso, ngunina kaShezi, ugogo wakhe nodadewabo.Imantshi ithe uShezi akanayo indawo eqondile ahlala kuyona, uzolibalekela icala futhi uyingozi kofakazi ashaye inkantolo ngemfe iphindiwe wathi akabazi.“Ubhekene necala elibucayi lokubulawa komuntu okuyingane yakho ngakho uzolibalekela uma udedelwa ngebheyili ngoba uyazi ukuthi lihamba nesigwebo sokuthi udilikelwe ijele uma likulahla. Akusona isizathu esinqala futhi esehlukile ukuthi ufuna ibheyili ukuze unakekele umama wakho futhi uqhubeke nebhizinisi lokudayisa amagwinya noswidi,” kusho imantshi.Icala libe selihlehliselwa u-Agasti 14 nokuyilapho inkantolo izobeka khona usuku eliyoqulwa ngalo.UShezi uyaliphika icala wathi izizathu uzozisho mhlazane seliqulwa okwamanje ufuna ibheyili aqhubeke nempilo.Akakhombisanga zimpawu zokudinwa noma zokudibikibala ngesikhathi imantshi ithi akabuyele ezitokisini inkululeko uyoyithola limthetha icala."
    },
    {
        "content": "WAYEFAKELWA imali yesitokofela neyokubolekwa kuma-akhawunti asebhange uMengameli wezimantshi KwaZulu-Natal, omisiwe emsebenzini ngoxhaxha lwamacala athinta ukugwazisa nawocansi.Lokhu kushiwo ummeli, uMnuz Ravindra Maklilall, esigcawini esiqondisa ubugwegwe uMnuz Sibusiso Eric Nzimande eThekwini.UMaklilall ubekade ebuza futhi ecacisela ufakazi, uMnuz Johannes Meijer, ukuthi kwakungeyona imali okwakugwazelwa ngayo uNzimande.UNzimande, owamiswa emsebenzini ngo-Okthoba 2018, uthweswe amacala angu-162.Kulawa macala kukhona nawokugwazisa ngemali nangocansi kwababekade befuna ukuba yizimantshi okwesikhashana, okuyizinsolo aziphikayo uNzimande.UMaklilall utshele uMeijer ukuthi uhlu lwamacala aluhlanganisa waze wayolubika emaphoyiseni luyageja, akulandelwanga umthetho futhi kwaphulwa amalungelo kaNzimande, kwathunazwa isithunzi sakhe.Lo mmeli ube esekhanyisela uMeijer ngezigatshana zomthetho, wambuza ukuthi kuyicala yini okwakwenziwa uNzimande nozakwabo emsebenzini uma bebolekana imali?UMeijer uhlonywe imibuzo yalulo hlobo kaningi, wagcina esebuka ngasethimbeni labameli beKhomishini yeziMantshi afakaza ohlangothini lwalo.UMaklilall utshele lo fakazi wathi ukubuka kwakhe, abameli ngeke kumsize ngalutho, akaphendule imibuzo.UNzimande, ophucile ekhanda, ubegqoke isudu nezicathulo ezimnyama, ihembe elimhlophe nothayi nezibuko. Ubethule du, eloba phansi konke okukhulunywa uMeijer.Ubebuye abhale ephepheni okuthile abekudlulisela kuMaklilall obenqekuzisa ikhanda samuntu ovumayo.UMaklilall uvalele ekhoneni uMeijer, obebuye aphendule ngokuthi akazi, akasakhumbuli, eminye imibuzo ayibhekiswe kwababekade bephenya uNzimande, okwakhe kwakuwukuhlanganisa uhlu lwamacala anikezwa lona wasebikela amaphoyisa.“Imali enguR140 000 enithi yafakwa kwi-akhawunti yasebhange kaNzimande wuNkk Gumede (Lindelwa) wayebolekwa yona. UNzimande wawukhokha uR40 000 wayo. Nencwadi efungelwe kaNkk Gumede iyacacisa ukuthi babebolekene imali,” kuchaza uMaklilall.Ummeli ucacise nangemali okuthiwa yakhokhwa kwi-akhawunti kaNzimande ngumabhalane wasenkantolo. Le mali, uMaklilall uthe kwakungeyesitokofela ababesidlala noNzimande.UMaklilall ube esengena nakwamanye amacala athweswe uNzimande, wathi asolwa ngokwenza nabo inkohlakalo bayazihlangula.“Laba abasebenzi abenza imisebenzi eyehlukene enkantolo, bakhala ngokuthi kungcoliswa amagama abo ngenhloso yokubanqinda bangakhuphukeli ezikhundleni eziphezulu ngomuso,” kusho uMaklilall.Ummeli ubuze uMeijer ukuthi bamazisa yini uNzimande ukuthi uyaphenywa njengoba aze athola ngombiko wabezindaba? Uphendule wathi akazi, akuyena owayephenya.Isigcawu siyaqhubeka. "
    },
    {
        "content": "ISIFUNDAZWE iLimpopo singene emlandweni wokuba nondunankulu wokuqala wesifazane, uDkt Phophi Ramathuba, okhethwe ngoLwesihlanu esiShayamthetho.IziShayamthetho zihlale okokuqala izolo lapho bekukhethwa khona osomlomo, amaphini abo nondunankulu bezifundazwe. Izifundazwe zihlale ngesikhathi esifanayo nePhalamende, nalo ebelihlala okokuqala.ILimpopo ibuyele ezandleni ze-ANC ebivele iyiphethe phambilini. Bekuqala eLimpopo ukuthi kukhethwe undunankulu wesifazane njengoba lesi sikhundla besihlala siqhoqhobalwa amadoda.UDkt Ramathuba ubenguMphathiswa wezeMpilo esifundazweni kuhulumeni okade uphelelwa yisikhathi kanti ungena esikhundleni ebesiphethwe wuMnuz Stanley Mathabatha.UNkk MaQueen Joyce Letshoha-Mathae ukhethelwe kwesikaNdunankulu waseFree State. I-Free State nayo ibuyela ezandleni ze-ANC ebiyiphethe ngaphambi kokhetho lwangenyanga edlule.EMpumalanga kukhethwe uMnuz uMandla Ndlovu kwesikaNdunankulu nokuyisikhundla okuphuma kusona uNkk Refilwe Mtsweni-Tsipane. Nakhona eMpumalanga kubuyele yona i-ANC.E-Eastern Cape kubuyiselwe uMnuz u-Oscar Mabuyane naye ojutshwe yiyona i-ANC ebuyise isifundazwe. E-Western Cape kubuyele uMnuz Alan Winde obevele eqhoqhobele lesi sikhundla yena ojutshwe yi-DA ephethe isifundazwe.UMnuz uPanyaza Lesufi ubuyiselwe kwesikaNdunankulu waseGauteng yona ezophathwa ngokubambisana namanye amaqembu nebikade iphethwe yi-ANC ngaphambi kokhetho. UDkt uZamani Saul ubuyele kwesikaNdunankulu waseNorthern Cape.E-North West kukhethwe uMnuz uLazarus Mokgosi ongena esikhundleni sikaMnuz Bushy Maape ongabuyelanga. INorth West nayo ibuyela ezandleni ze-ANC ebikade iyiphethe ngaphambi kokhetho.Omunye owesifazane othole isikhundla esiqavile nguNkk Thoko Didiza okhethelwe kwesikaSomlomo wePhalamende. UNkk Didiza udabuka KwaZulu-Natal kanti uke waba ungqongqoshe wezoLimo, ukuBuyiswa koMhlaba nokuThuthukiswa kwezindawo zasemaKhaya.KwaZulu-Natal kukhethwe uNksz Nontembeko Boyce kwesikaSomlomo weSishayamthetho nokuyisikhundla abevele esiphethe ngaphambi kokhetho. UNksz Boyce udabuka eFlagstaaf, e-Eastern Cape, kodwa usezinze eKZN. UNksz Mmabatho Tembe weDA ukhethelwe kwesePhini likaSomlomo. UNksz Tembe udabuka eMgungundlovu, KwaZulu-Natal."
    },
    {
        "content": "IPHINDELA enkantolo imenenja kaMasipala waseMsunduzi, uMnuz Lulamile Mapholoba, ephinde yamiswa emsebenzini kungakapholi maseko inkantolo ichithe ukumiswa kwayo kokuqala.UMapholoba uthe useyalele abameli bakhe ukuthi bafake isicelo esiphuthumayo eNkantolo eNkulu eMgungundlovu, baphonsele inselelo ukumiswa kwakhe kwakamumva.UMapholoba wamiswa emsebenzini ngoFebhuwari, esolwa ngokungaziphathi kahle.NgoMsombuluko, iNkantolo yezabaSebenzi inqume ukuthi kwakungekho emthethweni ukumiswa kukaMapholoba.NgoLwesithathu nangoLwesibili uMapholoba uzamile ukuphindela emsebenzini, kodwa wafike watshelwa ukuthi akavumelekile ukubuyela emsebenzini ngoba usamisiwe.Izindaba zokumiswa kukaMapholoba okwesibili ziqinisekiswe imeya uMnuz Mzimkhulu Thebolla, obekhuluma esithangamini nabezindaba, izolo.UThebolla uthe uMapholoba uthunyelwe incwadi emazisa ngokumiswa kwakhe.Inkantolo yachitha ukumiswa kukaMapholoba ngelithi kwakungafanele ukwenza kwakhe izethulo kuhlalelwe uThebolla, yathi kwakufanele kuhlalelwe umhlangano wawo wonke amakhansela.UThebolla uthe leli phutha balilungisa emhlanganweni womkhandlu owawungeledlule, nokuyilapho bathatha khona isinqumo sokumisa uMapholoba okwesibili.UThebolla uthe uMapholoba uzobhekana nohlelo lokuqondiswa ubugwegwe.“Sesiluphothulile uphenyo, sathola ukuthi uMapholoba kukhona imithetho ayephula. Manje uzobhekana nokuqondiswa ubugwegwe. Uzomiswa emsebenzini kuze kube kuphothulwa uhlelo lokuqondiswa kwakhe ubugwegwe.”UThebolla uthe abalindele ukuthi uMapholoba afike emsebenzini njengoba emisiwe.“Angifuni ke ukusho ukuthi kwenzekani kubantu abafika endaweni abangamukelekile kuyo.”UMapholoba utshele Isolezwe ukuthi  ufuna ukumangalela uThebolla, amsola ngokungawuhloniphi umyalelo wenkantolo.“Ihlazo leli elenziwa imeya yaseMsunduzi, ayiwuhloniphi umthetho. Ithimba labameli bami libheke eNkantolo eNkulu eMgungundlovu liyomangalela imeya ngokuthi idelela umyalelo wenkantolo. Ngifuna nokuthi inkantolo iwuthathe njengongekho emthethweni umhlangano okwathathwa kuwo isinqumo sokungimisa okwesibili.”UMapholoba uthe incwadi yesibili yokumumisa emsebenzini  ithi isinqumo sokumumisa sathathwa ngoMeyi 2, wathi kodwa incwadi uze wayithola ngoLwesibili, emva kokuphuma kwesinqumo esithi kwakungekho emthethweni ukumiswa kwakhe.“Angazi ukuthi umgxabhiso wani lo abawenzayo. Bakhombisa ukungawuhloniphi umthetho. Mhlawumbe kwenza ukuthi akusibona abakhokhela izindleko zamacala. Ngiyazi ukuthi ekugcineni ngizonqoba. Nasekuqaleni bahlekisa ngami uma ngibatshela ukuthi ayikho emthethweni le nto abayenzayo.”UMapholoba ukuqinisekisile ukuthi uzamile ukubuyela emsebenzini izolo nangoLwesibili, wathi ufike watshelwa ukuthi akavumelekile ukuba semsebenzini ngoba usamisiwe.UMnuz Sabelo Hlela uyena ozoqhubeka nokubamba esikhundleni semenenja kamasipala."
    },
    {
        "content": "NAKUBA lingahambisani nohlelo lokunqunywa kwezimpondo zobhejane ngokugcwele iPhini likaNgqongqoshe wezaMahlathi, ukuDoba nezeMvelo, uMnuz Narend Singh, kodwa lithe liyakweseka.USingh sho kanje ngeSonto, eHluhluwe Imfolozi Park (HiP), ngesikhathi ehambele ukubungazwa kosuku lobhejane.Kulo mcimbi, abezeMvelo KZN Wildlife, bakhombise uSingh ukuthi lwenziwa kanjani uhlelo lokunqunywa kobhejane izimpondo ngenhloso yokubavikela kulabo ababazingelela izimpondo zabo.USingh uthe lolu hlelo akalweseki ngokugcwele ngoba uyakholelwa ekutheni obhejane badalwa nezimpondo ngenhloso ethile.“Kodwa ngoba kuzanywa ukuthi kuxoshwe labo ababazingelayo kuphinde kuqinisekiswe nokuthi akube kusaba khona ukubaluleka kwabo uma sebekhishwe izimpondo, yikho lusunguliwe,” kusho uSingh.Uthe kusukela abezeMvelo beluqalile, sehle ngamandla isibalo sokuhlaselwa kwabo.“Siyafisa ukuthi le nto kungabi yinto esizoyenza unomphelo kodwa kube ukuthi sithola ezinye izindlela zokulwa nalobu bugebengu bokuzingelwa kwabo,” kusho uSingh.Uthe bakhathazekile ngokuzingelwa kobhejane, wathi bakhala nangalabo abasekhaleni lalokhu, athe yibo abakhipha imali eshisiwe, bakhokhele labo abahamba bayozingela lezi zilwane, bazibulalele izimpondo zazo.“Namuhla sikhumbula amakhulu ngamakhulu obhejane, ababulawe ngesihluku. Sigubha nohlelo oluqhamuke nabezeMvelo ngohlelo lokukhishwa kwezimpondo zabo,” usho kanje.Isikhulu sezemvelo KZN Wildlife, uMnuz Sihle Mkhize, sithe banezinhlelo eziningi ukuzama ukulwa nesihlava sokubulawa kobhejane.“Olunye lwazo, olokusebenzisana nemiphakathi eyahlukene. Sisungula amabhodi emiphakathini ehlukene, ukuze akwazi ukusilekelela ngomsebenzi wokuvikela ezemvelo,” kusho uMkhize.Uthe sebesungule nezemidlalo ezindaweni ezehlukene lapho okudlalwa khona ibhola lezinyawo nebhola lomnqakiswano, kube kufundiswa abantu ngokubaluleka kokuvikelwa kobhejane.Ubuye wathi kwezinye izinhlelo, baqasha wona umphakathi ukuthi ugade izingcingo ezibiye iziqiwi.“Sibuye sibe nanohlelo lokumpimpa ngokuzingelwa kwabo obhejane ukuze sikwazi ukulwa nalolu bhubhane,” kusho uMkhize.Uhlelo lokunqunywa kobhejane izimpondo kuqalwe ngo-Ephreli nonyaka. Ngokwezibalo zangoMeyi nangoJuni nonyaka, kuvela ukuthi kubulawe obhejane abangu-21 (Meyi 2024) no-22 (Juni 2024), uma kuqhathaniswa nesibalo sabangu.42 (Meyi 2023) nabangu-34 (Juni 2023) nababulawa ngesikhathi esifanayo nyakenye. "
    },
    {
        "content": "KUBOSHWE nephoyisa elidume ngokuqotha izigebengu ngenhlamvu uPedro Rodriguez (44)  ecaleni lamaphoyisa ayishumi abhekene necala lokuzama ukubulala usomabhizinisi, uMnuz Thabiso Ngcobo.ENkantolo yeMantshi yasePinetown, uRodrigues odume ngelikaPedro, uvele njengomsolwa ka-10, wanikwa ibheyili ka-R5 000. Abanye abasolwa abangamaphoyisa kuleli cala bavele enkantolo emasontweni amabili edlule badedelwa ngebheyili. Bonke baboshwa uphiko oluphenya amacala okuthinteka kuwo amaphoyisa i-Independent Police Investigative Directorate (IPID).Kuvela ukuthi uNgcobo wayeshayela emgwaqweni uM13 ngasePinitown, ngesikhathi edutshulwa ehlezi emotweni yakhe.Akazange alimale kodwa wonke lawa maphoyisa avulelwa icala lokuzama ukubulala.Izolo ngesikhathi sekuvele uPedro, ummeli wakhe uHenry Van Breda, ucele ukuthi kungabibikho zithombe zakhe ezizothathwa futhi ubuso bakhe bungavezwa.Ucele uPedro ukuba anikezwe ibheyili waveza ukuthi akasiyona ingozi emphakathini futhi kungokokuqala ukuthi kube khona icala lwalolu hlobo avulelwe lona, wathi angeke aze aluphazimise uphenyo ngokuthi axhumane noNgcobo.Ngemuva kwesigameko, uPedro kuthiwa wazinikela yena kumphenyi wecala.Wafike washiya i-passport yakhe kuyena. Kuvele ukuthi unesipiliyoni seminyaka engu-27 esebenza embuthweni wamaphoyisa aseNingizimu Afrika.Icala lakhe lihlehliselwe u-Agasti 20 ngoba kusakhona uphenyo okusamele lwenziwe.UNgcobo uthe kuyajabulisa ukuthi bakhona asebekhalelwe ngamasongo kaSigonyela ngesigameko kodwa uthe akagculisekile ngendlela izinto ezibonakala zihamba ngayo ecaleni likaPedro.\"Kungani yena ezophathwa ngendlela ehlukile engafani neyabanye aboshwe kanye nabo? Yini edala ukuthi angafuni ukuthi athathwe izithombe futhi azimboze ubuso?'' usho kanje.Uthe kuyamangaza ukuthi amaphoyisa ayisishiyagalolunye wona imantshi yawatshela ukuthi awakhumule ama-mask abonakale ebusweni, kodwa kuPedro akunjalo.\"Ngiyazibuza nje ukuthi kwayona ke inkantolo ibone kanjani ukuthi nguyena ngampela lo uPedro  emnikeza ibheyili njengoba ebezifihlile nje ebusweni,'' usho kanje.Uthe uma kuzoqhubeka aphathwe ngale ndlela uPedro bazolusukumela lolu daba baluyise phambili.Uthe kuyaxaka nokuthi ufike enkantolo eqashwe ngelokhozi ngabantu abangasiwona amaphoyisa, wathi uzwile nokuthi uPedro emsebenzini unikezwe iholidi lokuthi abhekane necala.Uthe uyafisa ukwazi ukuthi kungani ngampela aphathwe ngendlela ehlukile kangaka uPedro?Ziningi izigameko zokuqothwa ngenhlamvu kwezigebengu emalokishini ehlukene lapho khona okuhlale kuvela ukuthi leli phoyisa lisuke liphambili kuzo. Emalokishini amaningi igama lalo liyaziwa. "
    },
    {
        "content": "IPHOYISA ladubula ngesibhamu somsebenzi endaweni yobumnandi esehlakalweni okwagcina kushone owesilisa elalikade lixabene naye ngoba lizivikela libona lisengozini.Lokhu kushiwo uMnuz Andile Dakela ongummeli kaSergeant Sibonelo Shabangu othweswe icala lokubulala uMnuz Qaphela Mdima.UDakela ubephica ngemibuzo uMnuz Ayanda Shabangu ongufakazi woMbuso.UNgcobo utshele iNkantolo yeMantshi yasePinetown, izolo ukuthi nguShabangu owadubula umufi amahlandla ayisithupha, emdubula ngisho esephakamise izandla ecela uxolo, kwaze kwajama isibhamu.Kodwa uDakela uthe uShabangu wadubula ebhekise kumufi owayekade naye ephethe isibhamu, sisokhalweni lwakhe ngakwesokudla.“Ummangalelwa uthe wabona engaphephile ngoba kwakunengxabano eyayiphakathi kwabo isuswe ukuthi umufi wayekade encike emotweni yakhe,” kusho uDakela.Kusolakala ukuthi uShabangu waxabana nomufi bebanga ukuthi wayekade ebeke indololwane emotweni yakhe.UNgcobo uphikile ukuthi umufi wayephethe isibhamu. Udalule nokuthi wayemi eduze kukamufi edutshulwa futhi wawa emuva kokuqhuma kwesibhamu ihlandla lesibili.Isigameko senzeka ebusuku ngoNovemba 2022 ngaphandle kwendawo yobumnandi iCasa Blanka Lifestyle, eMolweni eThekwini.UDakela uthe utshelwe uShabangu, ongaphandle ngebheyili kaR5 00 ukuthi wabaleka emuva kwesigameko ngoba wayeziphephisa kumalungu omphakathini ayesevuke inja ebomvuLo mmeli uthe uShabangu wahambisa lesibhamu somsebenzi esiteshini samaphoyisa saseHillcrest, wafike wabika okwenzekile sase siyathathwa kwabhalwa phansi sase sifakwa ezintweni eziwubufakazi.UNgcobo uthe isibhamu okukhulunywa ngaso saqathazwa uShabangu phansi sesijamile, saphelela ezandleni zomuntu ayefike naye kule ndawo.Uphothule ubufakazi bakhe ntambama uNgcobo, wase ebuza iMantshi M.A Khumalo efuna isiqiniseko sokuthi inkantolo ngeke isambiza azofakaza. Kuhleke wonke umuntu enkantolo ngisho uShabangu ebhokisini labasolwa.Icala lihlehliselwe uJuni 5 lapho kulindeleke ufakazi omusha woMbuso."
    },
    {
        "content": "Iphoyisa likaMasipala weTheku lisolwa ngokugwaza libulale uzakwabo wesifazane esigamekweni okuthiwa senzeke enkabeni yeTheku ezintatha ngeSonto.Okhulumela amaphoyisa kaMasipala weTheku, uColonel Boysie Zungu, usiqinisekisile isigameko. Unqabile ukudalula eminye imininingwane ngalolu daba wathi selusingethwe amaphoyisa akwaSAPS.Ngokuthola kweSolezwe, la maphoyisa ebengekho emsebenzini ngesikhathi sesigameko. Kuthiwa umsolwa ugcine ezinikela emaphoyiseni waboshwa.Okhulumela iSAPS KwaZulu-Natal, uColonel Robert Netshiunda ukhiphe isitatimende lapho ethe owesilisa oneminyaka engu-27 uboshwe ngemuva kokugwaza intombi yakhe eflethini.Kuthiwa lezi zithandani beziphuza utshwala ngesikhathi owesilisa egwaza owesifazane. Kuthiwa uphinde waqopha ama-video nezithombe owesifazane esefa wazithumela abantu abahlukene waphinde  wafakaa nasezinnkundleni zokuxhumana.Uthe imbangela yesigameko ayikaziwa.*Sekwengezwe ukuphawula kukaColonel Robert Netshiunda odabeni obekungekho phambilini."
    },
    {
        "content": "KUSOLAKALA ukuthi isikweletu semali yokushonisa sibe yimbangela yokudutshulwa, kufe iphoyisa elisebenzela eNsuze, eNdwedwe ngoLwesibili ebusuku, libulawa wuzakwalo. Kuthiwa ubesehlulwa wukukhokha imali abelikweleta yona.Umthombo weSolezwe ongathandanga ukudalulwa uveze ukuthi umufi (47) ubewumashonisa, eboleke umsolwa (47) imali abesehluleka ukuyikhokha, kanti ngoLwesibili ebusuku umthelekele emsebenzini wamdubula, washaya wachitha, emshiya efile. “Baxabane bebanga ukuthi umufi ubefuna imali yakhe ebisinkulu, ayiboleka umsolwa. Bebesebenza ndawonye, kanti umsolwa ubengasebenzi ngosuku lwesigameko, wafika emsebenzini, wavulela ngenhlamvu kumufi, waphelela khona lapho,” kusho umthombo. Okhulumela amaphoyisa esifundazweni uColonel Robert Netshiunda uqinisekise ukuthi umufi obewusayitsheni, ubesemsebenzini njengenjwayelo ngenkathi kwenzeka isigameko. Uthe umphathi wesiteshi ubeqaphe isimo egcekeni njengenjwayelo ngenkathi kwenzeka isigameko, wezwa kuqhuma isibhamu, okuthe ephuthuma ngaphakathi, wazithela kumufi.Umsolwa kuvela ukuthi uvuke izolo waya emsebenzini. Kusolwa ukuthi ubezitshela ukuthi akabonwanga muntu ngesikhathi esebaleka emuva kokudubula uzakwabo. Libe selimshonela esefike emsebenzini ngoba kulapho ekhalelwe ngamasongo kaSigonyela. UKhomishana wamaPhoyisa esifundazweni uLt General Nhlanhla Mkhwanazi, uthe amaphoyisa kumele azwane ngaso sonke isikhathi, agcine ubudlelwano babo bubuhle futhi avikelane.“Abaphathi kumele baqaphe isimo zikhathi zonke futhi basondelane nabasebenzi ukusiza ukusheshe babone uma kunokungaboni ngaso linye. Umsebenzi wobuphoyisa uyafukuzisa futhi amaphoyisa abaluleke kakhulu, ngakho kumele abhekelelwe njalo.“Lesi sigameko esenzeke esiteshini samaphoyisa sibi futhi yize umsolwa ezothathelwa izinyathelo zomthetho ngaso, kumele kwenziwe imizamo yokuphenya ngembangela yokufa komuntu endaweni okufanele ngabe amaphoyisa aphephile kuyona,” kusho uMkhwanazi.UMkhwanazi ukhuthaze amaphoyisa ukusebenzisa izikhungo zangaphakathi eziteshini zamaphoyisa zokwelulekwa ukusiza ukuzigcina esesimweni esihle somqondo ukuze kugwemeke ukusebenzisa udlame ukuxazulula izinkinga.UNobhala Jikelele wenyunyana ebhekele amalungelo amaphoyisa namajele iPolice and Prisons Civil Rights Union (Popcru) uNksz Nthabeleng Molefe, uthe uzwelana kakhulu nomndeni wephoyisa elibulewe, wase ethembisa ukuthi bazobhunga nobuholi babo ukusiza ukugwema izigameko ezifuze lesi.“Yize singakezwa ngembangela yalesi sigameko kodwa siyazi ukuthi amaphoyisa asebenza ngaphansi kwezimo ezinzima nezingenza kube nesimo esinjena, yingakho sihlale siwaluleka ukuvuleleka ngezimo abhekana nazo ukuze zilungiswe ngendlela efanele. Siyasigxeka kakhulu isenzo esinje futhi sizwelana nomndeni wephoyisa elibulewe,” kusho uNksz Molefe.Ebuzwa ngezokuphepha emaphoyiseni, uthe kunzima ukuvimbela umsebenzi ukuza emsebenzini uma engasebenzi ngoba kungenzeka avike ngokuthi kunomsebenzi angawuqedanga, okumele awenze, wase ecebisa ukuthi kwandiswe amaphoyisa eziteshini ezishoda ngawo ukuze kuhlale kunabantu abanele ukumelana nokuqapha izimo ezahlukene ezindaweni zokusebenza."
    },
    {
        "content": "LIGWETSHWE kanzima iphoyisa elilahlwe yicala lokudlwengula usingandodakazi walo.Leli phoyisa lase-East London livulelwe icala wumalumekazi kamgilwa ngemuva kokuthi unina wengane naye oyiphoyisa oshade nomsolwa ehlulekile ukuvulela umyeni wakhe icala yize ingane imazisile ngalokhu. Kuthiwa izigameko zokunukubeza ngokocansi zenzeka phakathi kuka-2018 no-2021 ziqala ngesikhathi umgilwa eneminyaka engu-13 ubudala.Leli cala ladluliselwa ophikweni oluphenya amacala amaphoyisa i-IPID waboshwa kanjalo uSergeant oneminyaka engu-53 ubudala. Lolu phiko luveze ukuthi umalumekazi kamgilwa uyena olandele inqubo yaleli cala, kwaze kwaba sekugcineni.Lo Sergeant ugwetshwe iminyaka engu-25 ngecala lokudlwengula neminyaka emihlanu ngamacala amabili okunukubeza ngokocansi. Lezi zigwebo uzozodonsa kanye kanye.Umkakhe ongunina wengane ugwetshwe iminyaka emihlanu ebhadla ejele noma akhokhe inhlawulo kaR5000 ngokuhluleka wukubika lawa macala esetsheliwe ngawo."
    },
    {
        "content": "NKOSIKHONA CELEIPHOYISA lasoSizweni Police Station, eNewcastle, ngokubambisana nohlaka olulwa nobugebengu kule ndawo, seliqale umkhankaso wokuxwayisa abelaphi bendabuko ngobungozi bokusebenzisana nezinswelaboya.UWarrant Officer Sipho Mlungisi Zondi, okumsukumise phansi wukwanda kwezigameko zezigebengu okuthi uma zibanjwa zikade zigila imikhuba yobugebengu, zitholwe nemithi ezisuke ziyilande kubelaphi bendabuko.Ubale namabhande eziwabophela ezingalweni, ezikholwa wukuthi ayazivikela uma sezigila imikhuba. uZondi uthi lokhu kuveza ngokusobala ukuthi kungakanani ukusebenzisana phakathi kwabelaphi bendabuko nezinswelaboya okuyinto athi isiqala ukubakhathaza kakhulu.''Sesitholile ukuthi izigebengu eziningi zihamba kakhulu kubelaphi bendabuko uma kukhona ezizokwenza okungukuganga. Sikholwa ukuthi uma abelaphi bendabuko benganciphisa ukuzilekelela izinswelaboya, kungancipha nobugebengu kule ndawo,'' usho kanje uwarrant.Uthe lo mkhankaso uwuqala ngokubiza ukhukhulelangoqo womhlangano abize kuwo nabelaphi bendabuko. Lo mhlangano uzoba ngo-Agasti 30, ehholo lomphakathi eNewcastle. Uthe inhloso ukubaqwashisa ngokuthi uma benza lokhu, okanye uma isigebengu siyibalile inyanga, nayo iba mdibi munye nalobo bugebengu obusuke benziwe.Ngaphandle kokuba yiphoyisa, uZondi uyisishoshovu esilwa nobugebengu kule ndawo. Ugcizelele ukuthi igxathu lokuqala lokunqanda lesi simo ukuxoxisana nabelaphi bendabuko.\"Kulo mhlangano sizobaqwashisa abelaphi bendabuko ngobungozi bokusebenzisana kakhulu nezinswelaboya. Siyethemba ukuthi lo mhlangano uzoletha ushintsho olukhulu mayelana nobugebengu kule ndawo esikuyona,’’ usho kanje.Uthe bayafisa nokuthi izinhlangano eziphethe abelaphi bendabuko nazo zisondele ukuze kuzotholakala ikhambi kule ngwadla abazithola bebhekene nayo kule ndawo.Uthe kuningi okunye okuhlabahlosile abazobhunga ngakho kulo mhlangano.Isolezwe Ngempelasonto kuzokhumbuleka ukuthi ngaphambilini lake labika kabanzi ngezigameko zokwanda kobugebengu kule ndawo.Laveza ukuthi sekunamaqembu ehlukene ezinswelaboya ahlalise lubhojozi umphakathi wakule ndawo."
    },
    {
        "content": "KUVULWE idokodo lophenyo mayelana nephoyisa laKwaDukuza okuthiwa lizidubule lafa esiteshini samaphoyisa sakule ndawo ngoMsombuluko ekuseni.Akuqondakali ukuthi iphoyisa belixabene nobani njengoba lizingqoklozele emsebenzini.UCaptain Nqobile Gwala, okhulumela amaphoyisa kulesi sifundazwe, uthe kuvulwe idokodo lophenyo kulandela ukutholakala kwesidumbu sephoyisa elisebenza kulesi siteshi sinenxeba lokudutshulwa ekhanda eduze kwalo kunesibhamu.\"Okwamanje lolu daba lusaphenywa, akukaziwa ukuthi kwenzekeni. Uphenyo yilona oluzocacisa ngembangela yokuzibulala,\" kusho yena"
    },
    {
        "content": "LIQINISE isikimu salo ePhalamende iqembu Umkhonto weSizwe, ngokuhlabana ngofishi omkhulu osuka kwi-EFF uMnuz Floyd Shivambu, obeyiphini likamengameli kuleli qembu.Kunezinkulumo zokuthi maningi namanye amalungu e-EFF angase ahambe noShivambu njengoba noMnuz Mzwanele Manyi, okhulumela iJacob Zuma Foundation, elandele uShivambu wajoyina i-MK.I-MK iqinisa iskimu sayo nje kunezikhala ezingu-18 ezivulekile emva kokuhoxisa amalungu ayo ePhalamende.Umhlaziyi wezepolitiki, uMnuz Zakhele Ndlovu ozinze eNyuvesi yaKwaZulu-Natal, nomkhulumeli we-MK uMnuz Nhlamulo Ndhlela, bathe uShivambu uza namava ezepolitiki nobuhlakani obuzokhulisa leli qembu.UNdlovu uthe i-EFF igqemeke udume ngokushiywa nguShivambu, ongomunye wabasunguli beqembu eminyakeni engu-11 edlule, wathi umholi we-EFF, uMnuz Julius Malema, kumele azinuke amakhwapha ngokuhamba kukaShivambu, kanjalo nabanye abasazohamba.“UShivambu ubonile ukuthi alikho ikusasa kwi-EFF ehlelwe wukwesekwa yadlulwa yi-MK esanda kusungulwa ngokwamavoti nangokwesekwa. Bekungekho ukukhula kuyena ngoba i-EFF istokfela sikaMalema ngakho ubengeke abe ngumengameli. Uyigqeme ingozi i-EFF ngokuyishiya kanti izuze kakhulu i-MK ngokuyoqinisa isikimu sayo ikakhulu ePhalamende.”UNdlovu uthe akangabazi ukuthi namanye amalungu okubalwa uMnuz Carl Niehaus, owaziwayo ngokweseka uZuma angashiya noma yinini.“Noma i-EFF izobakhona kodwa ngeke isakhula. UMalema uluhlaza, akakwazi ukusebenza nabantu. Ushiywe umngani omkhulu wakhe abengazitsheli ukuthi angahamba. Akungimangazanga ukuhamba kwakhe kodwa ngoba kumele ngabe lesi sinqumo kade asithatha,” kusho uNdlovu.Omunye umhlaziyi uMnuz Nkosikhulule Nyembezi ekhuluma neSABC, uthe ukushiya kukaShivambu nabanye kusho ukukhula kwentando yeningi kuleli.Uthe uShivambu kunamathuba okukhulisa iqembu i-MK alifake nakwezinye izifundazwe.“Yisikhathi esinzima lesi obekumele amaqembu angavumi ukulahlekelwa amalungu. Kakade usayosebenza ngaphansi kohlaka lwamaqembu aphikisayo ePhalamende ngakho kufana nokuthi basayokwenza into eyodwa ne-EFF.” UNdhlela uthe bayabamukela oShivambu noManyi, wathi bazoqinisa leli qembu empini yokukhulula abantu kuleli.“Bafike ngesikhathi esihle eqenjini lapho siqinisa khona umshikashika wamaqembu aphikisayo. Bazojutshwa ngokwamava abo kanti sibafisela okuhle kodwa ekulweleni abahlwempu,” kusho uNdhlela.Uthe okwamanje basangamalungu wathi ubuholi abukanqumi ukuthi bazojutshwaphi.UShivambu uthe asikho isikhundla asanikwe sona, wathi uzosebenza ukunika umkhombandlela kwi-MK.“Asikho isethembiso enginikwe sona yi-MK sokuthi izonginika isikhundla noma ingijube ePhalamende. Isinqumo engisithathile sithinta mina ngqo, sizoqhuba umshikashika wamaqembu aphikisayo ePhalamende.” "
    },
    {
        "content": "I-Independent Communications Authority of South Africa (ICASA) ikhiphe isinqumo ecaleni eliphakathi kweSABC neqembu lepolitiki iDA mayelana nesikhangiso saleli qembu sokhetho.Kuleli cala i-ICASA ithe lo msakazeli womphakathi kumele uhlawule imali engangoR500 000 ngokunqaba ukudlala isikhangiso seDA esibonisa ukushiswa kwefulegi laseNingizimu Afrika. Lo mqondisi wezokuhumana uveze ukuthi iSABC kumele ikhokhe le mali kungakapheli izinsuku eziyisikhombisa.I-SABC iveze ukuthi isacwaninga isinqumo se-ICASA kanti isazofuna izeluleko ezifanelekile ukuthi ithathe izinyathelo eziqondile."
    },
    {
        "content": "UMKHANDLU wamabandla, iSouth African Council of Churches (SACC) ugqugquzele abantu bakuleli ukuthi baqine emkhulekweni njengoba kwanda izinhlekelele zemvelo.UMengameli we-SACC, u-Archbishop Thabo Makgoba, uthe babeke usuku lwanamhlanje  njengosuku lapho isizwe sonke kufanele sikhulekele izingqinamba ezibhekene neNingizimu Afrika.Uthe kuzokhulekelwa abapheshukelwe yizindlu nabashonile ngenxa yesimo sezulu esibi KwaZulu-Natal, Eastern Cape naseWestern Cape.Kuzokhulekelwa nokuthi abaholi bepolitiki babe nobuhlakani njengoba kudingidwa izindlela zokubusa izwe emuva kwemiphumela yokhetho ephoqa amaqembu epolitiki ukuba asebenzisane.Kuzobuye kukhulekelwe nokuthula ezweni uMakgoba athe kufanele kukhulekelwe emhlabeni jikelele.“Njengesizwe esisodwa siza phambi kukaNkulunkulu ngomthandazo. Umkhuleko wethu uzozwakala kuNkulunkulu woxolo, uthando nobulungiswa. Sigqugquzela bonke abantu ukuba bathandaze,” kusho uMakgoba.Uthe osopolitiki uma bexoxa kufanele bakhumbule izidingo zabantu bakuleli, balwe nobuphofu, inkohlakalo, udlame olubhekiswe kwabesifazane, ubugebengu, balungise nemfundo yakuleli.Udlulise amazwi enduduzo kwabashonelwe yizihlobo zabo ngenxa yesimo sezulu esibi KwaZulu-Natal nase-Eastern Cape.Ucele abantu baseNingizimu Afrika ukuthi baqhubeke nokunikelela abakhahlanyezwe yisimo sezulu wabonga nalabo asebenikelile."
    },
    {
        "content": "ISABISA ngokuphaka impi iyibhekise kuMengameli Cyril Ramaphosa, inyunyana yothisha iSadtu, ifuna ukumphoqa ukuthi angapholisi maseko asayine uMthethosivivinywa iBasic Education Laws Amendment Bill (Bela Bill).Lo mthetho usezithebeni zikaRamaphosa njengoba waphasiswa yiNdlu yoMkhandlu weziFundazwe ngaphambi kokhetho.Akwaziwa ukuthi yini ebambe uRamaphosa ukuthi angawusayini ube ngumthetho.Ngeledlule ubematasa esayina eminye imithetho kodwa iBela Bill akakayisayini.UNobhala Jikelele weSadtu, uMnuz Mugwena Maluleke, uthe sekujwayelekile ukuthi izinto ezithinta imfundo uRamaphosa abe manqika ukusheshe azisayine.Uthe bafuna asheshise asayine lo mthetho ngoba waphasiswa.“Simatasa sivukuza amalungu ukuthi siye eziNdlini zoMbuso sifuna asayine lo mthetho. Akucaci ukuthi ulindeni engawusayini umthetho njengoba kade waba setafuleni lakhe,” kusho uMaluleke.Usho lokhu kulandela isicelo sikaNgqongqoshe omusha weMfundo eyisiSekelo, uNksz Siviwe Gwarube, othi uzonxenxa uRamaphosa ukuthi ame kancane ukusayina lo mthetho.Wathi kukhona ezinye izinto asafuna zibuyekezwe ngaphambi kokuba awusayine.Kuyaziwa ukuthi i-DA, yayiphikisana nokuthi kuphasiswe lo mthetho njengoba yaze yathi izoya enkantolo ngoba ingahambisani nezinye izinto eziqukethwe kuwona.Okuqukethwe kulo mthetho okukhalisa izinhlangano ezehlukene okubalwa ne-DA, yindaba yamandla anikwe inhloko yomnyango wezemfundo esifundazweni, ukuthi inqume uma isikole sesigcwele.Lezi zinhlangano zazikhala ngokuthi izigungu zezikole ziphucwa amandla.Okunye ngukuthi ayikho imali yokuxhasa i-Early Childhood Development, esiyimpoqo ngaphansi kwalo mthetho.UMaluleke uthe sekuphele iminyaka engu-10, kubhungwa eyeBela Bill.“Sekuphele iminyaka engu-10, sibhunga ngeyalo mthetho. Yingakho sithi awusayinwe ngoba akuwona umthetho we-ANC, noma we-DA kodwa owabantu bakuleli. Nangesikhathi umengameli kumele asayine umthetho wokuthi abafundi basezikoleni zabaphila nokukhubazeka bathole izinsiza zokubasiza uma befunda, kwathatha isikhathi eside ukusayina umthetho owawuzokwenza lokhu kusheshe kwenzeke. Sifuna into ethinta imfundo ayisukumele ngokushesha.” Uthe abasabi ukumasha ukuze bamtshengise ukuthi kumele abeke imfundo phambili."
    },
    {
        "content": "UNOBHALA Jikelele weSouth African Federation of Trade Unions (Saftu), uMnuz Zwelinzima Vavi uthe kufanele uhoxiswe umthetho omusha wezimpesheni ngoba ngeke unikeze abasebenzi imali abayidingayo.UVavi uthe ngesikhathi bephakamisa ukuthi uhulumeni avumele abasebenzi ukuthi bathole ingxenye ethile yempesheni yabo ukuze bakwazi ukuphila babengazitsheli ukuthi kuzodedelwa imali encane bese enye kuthiwe bazoyithola uma sebethathe umhlalaphansi.“Njengamanje umthetho wezimpesheni onikeza abantu igunya lokuthola ingxenye ethile yemali yabo, obizwa nge-two pot retirement system awubasizi abasebenzi. Asihambisani nalo mthetho ngoba usho ukuthi umsebenzi odiliziwe, oxoshiwe noshiya emsebenzini ngeke athole imali eyanele yokuphila. Sifuna uhoxiswe bese kulethwa umthetho ozosiza abasebenzi ngemali yabo yempesheni hhayi lona obanikeza uR30 000 ongeke ubasize ngalutho,” kuchaza uVavi.Uthe uR30 000 awanele ukubhekana nobunzima obuthwelwe ngabantu bakuleli ngenxa yokubiza kwempilo, ukunyuka kwemali mboleko, izinkinga zezikweletu, ukushonelwa, ukufundisa izingane nokunye okuningi.“Asihambisani nokuthi ingxenye eningi yempesheni ihlale esikhwameni esizolinda abantu ukuthi bafike eminyakeni yempesheni. Kudala abasebenzi babefuna ingxenye yempesheni yabo okungenani uhhafu hhayi le okuthiwa bazoyithola. Sasifuna abasebenzi banikwe ingxenye yempesheni yabo ukuze sigweme umkhuba wokushaya isidudla kubasebenzi bakahulumeni ikakhulukazi othisha. Ubuthola ukuthi uthisha uyasula emsebenzini ngoba empintshwe yizikweletu nezinye izinkinga zempilo. Ubethola imali yakhe yempesheni bese ebuyela emsebenzini emuva kwezinyanga ezintathu noma eziyisithupha,” kusho uVavi.Uthe uhulumeni uthathe izimfuno zabasebenzi wazenza ngendlela yakhe ukuze ajabulise ongxiwa.“Uhlelo lwezimpesheni olusha oluzoqala ngoSepthemba luzocebisa ongxiwa ngoba bayayilondoloza imali yabasebenzi ezikhwameni zabo ezehlukene. Ithi uma isizala bathole imihlomulo emikhulu kuthiwe amabhonasi okwenza kahle. Abasebenzi abajuluka kanzima besebenzela le mali awukho umcebo abawutholayo futhi manje bazonswinyeka ngenxa yalo mthetho ozobanika amakinati noma ngabe bebhekene nezimo ezinzima,” kuphetha uVavi."
    },
    {
        "content": "UMFELANDAWONYE wezinyunyana, iSouth African Federation of Trade Unions (Saftu), ithi iBhange loMbuso kufanele liyehlise manje imalimboleko ngoba abasebenzi abasakwazi ukukhokhela izidingo zabo.UMnuz Trevor Shaku okhulumela iSaftu, usho lokhu ngoLwesine emuva kokuthi umphathi weSouth African Reserve Bank (Sarb), uMnuz Lesetja Kganyago eyigcine ku-8.25% imali mboleko.Okusho ukuthi inzalo ekhokhwa ngabantu uma beboleke imali emabhange izohlala ku-11.75%.UKganyago uthe okwamanje imalimboleko isazohlala kulesi sigaba ekuso ngenxa yokuthi amandla emali asahleli ku-5.2%. ISarb ifuna abe ku-4.5% ngaphambi kokwehlisa imalimboleko.“Amalungu amane ekomiti avotele ukuthi imalimboleko ihlale ku-8.25% kodwa amabili aphakamise ukuthi yehle. Sizobheka okwenzeka emandleni emali, emnothweni nakwamanye amazwe ngaphambi kokuthi sinyakazise imalimboleko. Kuhle ukuthi ugesi awusacimi njalo kodwa umnotho siwubona ukhula ngo-0.6% ngekota yesibili yalo nyaka,” kusho uKgangayo.UShaku uthe sekuyisikhathi sokuthi iSarb yehlise imalimboleko ngoba abasebenzi bakhokha inzalo eningi ezikweletini zabo. Uthe umuntu onomuzi obiza uR1.3 million usekhokha inzalo ewu-R4.247 manje ngenxa yemalimboleko engehli.“UKganyago uhlale ethi usiza abantu ngokungehlisi imalimboleko kodwa iqiniso wukuthi usiza abacebile ngoba yibona abakwazi ukonga njengoba isimo sinjena. Abasebenzi abakwazi ukonga, sebephila ngezikweletu ukuze bakwazi ukudla nokwenza ezinye izidingo,” kusho uShaku.UMnuz Mervyn Abrahams wePietermaritzburg Economic Justice & Dignity Group, uthe iBhange loMbuso alibacabangeli abampofu nabasebenzi ngoba ukuntenga kwamandla emali akusilo iphutha labo kodwa kungenxa yezimo abangakwazi ukuzilawula.Uthe abampofu nabasebenzi bathwele kanzima ngoba kubiza yonke into eNingizimu Afrika.Uphethe ngokuthi bazoqhubeka nokubhalela izinhlaka ezifanele bacele ukuthi kwehliswe imali mboleko.Izazi zomnotho oSolwazi Bonke Dumisa noMnuz Siphamandla Mkhwanazi wakwaFNB, zithe akukho okuzimangazayo ngesinqumo sikaKganyago ngoba vele iSarb ayinyakazi uma amandla emali engekho esilinganisweni sayo sika-3% no-6%."
    },
    {
        "content": "UMPHATHI webhange lombuso, iSouth African Reserve Bank (Sarb), uMnuz Lesetja Kganyago, uthi ngeke ishintshe maduze imali mboleko, isazohlala ku-8.25%.UKganyago usho lokhu ngoLwesine ngesikhathi ememezela ukuthi amalungu athatha izinqumo ngemali mboleko avumelene wonke ukuthi ayingashintshi. Lokhu kusho ukuthi inzalo ekhokhwa ngababoleka imali emabhange izohlala ku-11.75%.Uthe okwamanje ikomiti elinquma ngemali mboleko eSarb lizobheka okwenzekayo ngaphambi kokuthatha isinqumo esihlukile. Uveze ukuthi imali mboleko ingase yehle ngonyaka ozayo.Uncome ukuthi ugesi usudonse isikhathi eside unganqamuki, wathi kulokoza inhlansi yethemba ngokukhula komnotho waseNingizimu Afrika.USolwazi Bonke Dumisa, ongumhlaziyi womnotho ozimele, uthe bekulindelekile ukuthi iSarb igcine imali mboleko ku-8.25% ngenxa yokuthi ifuna amandla emali abe phakathi kuka-3% kuya ku-6%.Uthe ngeke yehle uma amandla emali eseko-5.2%.Isazi somnotho saseFNB, uNkk Mamello Matikinca-Ngwenya, naso sithe akumangazi ukuthi imali mboleko ayishintshanga ngoba ucwaningo lwabo lukhombisa ukuthi ingase yehle ekoteni yesibili yalo nyaka.UMnuz Mervyn Abrahams, wenhlangano eyenza ucwaningo ngokubiza kokudla nesimo senhlalo, iPietermaritzburg Economic Justice & Dignity Group, ucele uKganyago ukuthi ehlise imali mboleko ngoba iyabashaya abantu abampofu.Uthe yize bekuqonda ukuthi inyuselwa ukuthi abantu bangazenzi izikweletu kodwa vele abampofu abasazenzi ngoba badonsa kanzima kunalokho basala bengenamali ngenxa yenzalo abayikhokha ezikweletini zabo.Lesi sinqumo uthe sivuna abacebile ngoba akuzweli kangako kubona."
    },
    {
        "content": "I-SOUTH African National Taxi Council (Santaco) ikushayele ihlombe ukuphasiswa komthetho wezokuthutha, iNational Land Transportation Act ochitshiyelwe kabusha.UNkk Mmatshikhidi Rebecca Phala okhulumela iSantaco kuzwelonke, uthe umthetho uzoqinisekisa ukuthi abanikazi bezimoto ezikhokhelwa ngebanga ezilihambile bafaka izicelo zokusebenza njengawo wonke umuntu osebenza kwezokuthutha.Yize bejabula kodwa uNkk Phala uthe basamangele ukuthi kungani kuthathe isikhathi eside kangaka ukuthi uchitshiyelwe umthetho.“Sekuphele iminyaka ewu-13 imboni yamatekisi ikhala ngokusebenza kwezimoto ezikhokhelwa ngebanga ezilihambile ezitholakala kuma-app. Lezi zimoto bezidla umsebenzi kodwa zingenazo izimvume zokusebenza. Izimoto bezisebenza emizileni yamatekisi anezimvume zibe zingenazo izimvumo, bekunobugebengu obuphazamisa abagibeli,” kuchaza uNkk Phala.Uthe ukufika kwezimoto ezikhokhelwa ngebanga ezilihambile ezitholakala kuma-app kudle inzuzo yabamatekisi kwavala nenqwaba yezinkampani zama-meter taxi.“Kusiphatha kabi ukuthi uhulumeni uthathe isikhathi eside ukuvikela abantu baseNingizimu Afrika, ezinkampanini zangaphandle ebezisebenza ngaphandle kwezimvume. Siyathemba ukuthi uhulumeni uzosebenzisana nemboni yezokuthutha asize nezinkampani zakuleli ezithuthukisa ama-app ezokuthutha,” kusho uNkk Phala.Ngaphansi kwalo mthetho kulindeleke ukuthi abasebenza ngaphandle kwezimvume bahlawuliswe uR100 000.Ubuye unikeze izinhlaka zezokuthutha ezifundazweni amandla okuphuca nokumisa imvume yokusebenza yomuntu ongawulandeli umthetho. ISantaco ithe izokuqapha ngeso lokhozi ukusetshenziswa komthetho ngoba ifuna kuphephe abagibeli. Kube nokuncintisana okuhle kwabasebenza embonini yezokuthutha. "
    },
    {
        "content": "KUMUNCU enkampanini yezobuchwepheshe inqunyelwa ugwayi katiki ngokubuyisa uR500 milion ngezinkontileka ezimbili ze-Eskom okuthiwa azikho emthethweni.ISpecial Tribunal okuyisigungu esikhethekile esilalela amacala aphenywa yiSpecial Investigating Unit (SIU) ikhiphe umyalelo wokuthi iSystems Applications Products (SAP) ikhokhe imali enguR500 million zingakapheli izinsuku eziyisikhombisa.Lokhu kulandela uphenyo olwenziwe yiSIU ngezinkontileka ezimbili eziphakathi kwale nkampani ne-Eskom.Kuthiwa phakathi kuka-2013 no-2016, i-Eskom neSAP bangene ezinkontilekeni ezimbili ezibizwa nge-Enabling Agreement  ne-Cloud Services Agreement zenani lika-R1.1billion. Uphenyo lwe-SIU luthole ukuthi i-Eskom ingene esivumelwaneni se-Enabling Agreement ne-SAP ukuze yenze imisebenzi yokuyitholela amalayisensi futhi iqaphe umsebenzi wokunakekela nokwenza okunye okuyizinsiza zesikhashana ngenani lenkontileka engu-R1 037 045 965.50.“Ngemuva kwalokho, i-Eskom neSAP basayine isivumelwano sesibili seCloud Services ngenani lenkontileka engu-R21 712 514.82,” kusho iSIU ngesitatimende."
    },
    {
        "content": "INHLANGANO eqoqa intela kuleli, iSouth African Revenue Service (Sars), ithi isiqoqe uR4.1 billion kubantu abafuna ukunyula imali yabo yempesheni.Esitatimendeni uKhomishana weSars, uMnuz Edward Kieswetter, uthe ingu-161 607 imiyalelo yokuqoqa intela abayitholile okukhona kuyo ewu-159 853 yalabo abafuna ukunyula imali yempesheni.Lokhu kusho ukuthi ngosuku iwu-17 964 imiyalelo yokuqoqa intela etholwa yiSars.“Imiyalelo yokuqoqa intela ithunyelwa ngabaphathi bezikhwama ezihlukene okuyibona abashoyo ukuthi kufanele sithathe intela engakanani kumuntu ngamunye. Abantu abakweleta intela kufanele bakhumbule ukuthi iSars izoyiqoqa emalini abafuna ukuyinyula. Uma benze isivumelwano sokulandela uhlelo oluthile lokukhokha isikweleti imali ezothathwa izobe ilandela lolo hlelo,” kusho uKieswetter.Uthe uhlelo lokuqoqa intela luyashesha ngoba aluthathi amahora angaphezu kuka-24.Uveze ukuthi abantu bazokwazi ukuthola ulwazi ngentela okufanele bayikhokhe ngokuvakashela kwi-website yakwaSars naku-whatsapp wayo otholakala ku-0800 11 7277.Phakathi kwezizathu ezibekwa ngabantu abasuke befuna imali yempesheni kubalwa idivosi, ukufudukela kwesinye isikhwama noma ukudinga imali.Uthe iSars izokhipha eminye imininingwane ngokuhamba kwesikhathi njengoba isimo sishintsha njalo uma abantu benyula imali yabo."
    },
    {
        "content": "ISAZI samasiko esingumelaphi wendabuko, uSolwazi Velaphi Mkhize, owaziwa ngelikaVVO, sizokwenza umcimbi wokufundisa ngamagalelo esanusi esasiwumbhali wakuleli  ongasekho emhlabeni, uVusamazulu Credo Muthwa.Elandisa Isolezwe  ngalo mcimbi ozokwenziwa e-UKZN ophikweni oluseMgungundlovu, ngoLwesibili ngo-9 ekuseni, okuyiholidi lamagugu esintu, uthe siyisiqalo semicimbi azoyenza ukufundisa abantu ngokwelapha ngesintu.“Ngiqoke ukuqala ngoCredo (Muthwa) ngoba ngifuna ukuvezela abantu abangawazi amagalelo akhe ukuthi wayehlakaniphe futhi enamandla angakanani okwelapha ngokwesintu. Ngizovezela abantu abangazi ukuthi wayeboniswa futhi engesabi ukuveza ayekuzwa nayesekubonile, okuyiyona nto eyenza waduma umhlaba wonke ngemisebenzi yakhe emihle,” usho kanje. Uthe lo mcimbi uyindlela yokufundisa abantu ngezinto zesintu nokuthi bazi ngamaqhawe akuleli zwe ayephila eminyakeni eminingi edlule, okusiza ngokuthi umlando wawo ungashabalali.“Kuwo futhi lo mcimbi ngizokwethula incwadi yami entsha esanda kuphuma esihloko sithi Umsamo: Umelaphi Wendabuko Nokwelapha, ehluba udlubu ekhasini ngokuthi ukwelapha kuyini nokuthi yimiphi imigomo elandelwayo uma uzoqala ukukwenza.“Ngizokwethula futhi uhlelo lokufundisa ngezifundo zomsamo nokwelapha ngesintu oluthi Umlambomunye VVO Scholarship, engizobambisana kulona ne-UKZN,” kusho uSolwazi Mkhize.UCredo wazalwa ngoJulayi 21 wango-1921, washona ngoMashi 25 wango-2020. Waziwa ngokuba yisanusi esasiboniswa futhi singenqeni ukusho esikubonile. Wazakhela udumo ngezincwadi okukhona kuyona eyaduma kakhulu ethi Indaba: My Children. "
    },
    {
        "content": "IMANGOSUTHU University of Technology (MUT), isixwayise abafaka izicelo zokuthola izikhala zokufunda kule nyuvesi, ukuthi baqaphele amaqola azama ukubagebenga imali ngethemba lokuthi bazobatholela izikhala zokufunda. Umyalezo othunyelwe ekhasini lenyuvesi uveza ukuthi abenza lo mkhuba, baheha abafaka izicelo ukuthi bakhokhe imali ukuze bathole izikhala zokufunda besebenzisa izindlela ezehlukene okubalwa ne-E Wallet, Money Send nokukhokha ezitolo uSpar noShoprite. Kuthiwa abenza lokhu basebenzisa inkundla yezokuxhumana i-WhatsApp. Inyuvesi ithe ayizisebenzisi zonke lezi zinhlelo uma kukhokhwa kulesi sikhungo.“Abenza lo mkhonyovu abasebenzeli inyuvesi ngoba ayizisebenzisi lezi zinhlelo uma kukhokhelwa izikhala zokufunda. Izikhala zitholakala ngokuthi ufake isicelo kwi-Central Applications Office (CAO), usebenzisa imiphumela yakwaGrade 12. Sifuna ukuxwayisa abazokhokha besebenzisa lezi zinhlelo ukuthi ngeke bazithole izikhala ngoba imali isuke ingayi enyuvesi,” kushoisixwayiso.Sibuye sabalula ukuthi isikhungo asixhumani nabafake izicelo kusetshenziswa inkundla i-WhatsApp.“Sixhumana nabafake izicelo sisebenzisa inombolo yocingo umuntu asuke efake ngayo isicelo kwi-CAO. Imali yaseMUT ikhokhwa ebhange i-Absa kuphela.” Kuxwayiswe nangokuthi abafaka izikhala bangakhokheli muntu imali noma kuthiwa isitshudeni noma umsebenzi wakule nyuvesi ukuze bathole izikhala zokufunda.“Sinxusa abaziyo ngalabo abafuna imali kulabo abafuna izikhala zokufunda enyuvesi ukuthi babampimpe. Bangabika ku:0800 228 999 ngoba akuvumelekile ukugwazelwa kwezikhala zokufunda kulesi sikhungo,” kusho umyalezo. "
    },
    {
        "content": "UNGQONGQOSHE wezokuBusa ngokuBambisana neziNdaba zoMdabu, uMfundisi Thulasizwe Buthelezi, uxwayisa izakhamuzi ngesimo sezulu esibi okulindeleke ukuthi siphazamise izingxenye ezinkulu zesifundazwe kusukela ngoLwesihlanu, Septhemba 20, kuze kube uMgqibelo.Isexwayiso sakamuva esikhishwe ngabakwa-South African Weather Service (SAWS) sikhomba ukuthi kulindeleke likhithike ngokuka-Level 6 ezingxenyeni zezifunda uThukela, Harry Gwala naseMgungundlovu. Lezi zimo zezulu ziyingozi empilweni futhi zingaholela ekuvalweni kwemigwaqo okwesikhashana ngenxa yokunqwabelana kweqhwa, okubangele ukuphazamiseka kwezimoto emizileni emikhulu.Izakhamuzi zakulezi zindawo ziyanxuswa ukuthi zithathe izinyathelo zokuphepha ezifanele, okuhlanganisa nokubambezela uhambo olungadingekile, ukugwema ingozi yokuvaleleka ngenxa yemigwaqo eneqhwa.Isexwayiso sesithwathwa ngokuka-Level 2 sikhishwe ezingxenyeni zesifunda Ugu, uThukela, Mgungundlovu, Harry Gwala naseMajuba. Kwezinye izindawo kuxwayiswa ngemvula enamandla.UMnyango wezokuBusa ngokuBambisana uqinisekisa izakhamuzi ukuthi amathimba alawula izinhlekelele, adidiyelwe yiSikhungo SokuLawulwa kweziNhlekelele sesiFundazwe, akhona futhi azoqapha ngeso lokhozi intuthuko. Lawa mathimba ahlonyiselwe ukubhekana nezimo eziphuthumayo futhi anikeze usizo lapho kudingeka khona."
    },
    {
        "content": "UKUQHUBEKA komsebenzi wokuthuthukiswa kwemigwaqo emikhulu KwaZulu-Natal kuzoholela ekuvalweni kwesikhashana kukathelawayeka uN2 eNseleni kusukela ngoMsombuluko ozayo.Lo mgwaqo uzovalwa ebhulohweni iNseleni River Bridge (B2020) njengoba kuqhubeka umsebenzi wokulungisa ingqalasizinda lapha kuleya ndawo. Abashayeli abajwayele ukusebenzisa lo mgwaqo bayazi ukuthi sekunesikhathi kunosebenzi oqhubekayo kuleya ndawo. USerisha Sukraj oyi-Eastern Region Project Manager eSanral uthe ukuvalwa kwalo mgwaqo kubalulekile ukuze uqhubeke kahle umsebenzi wokuphakamisa ibhuloho kule ndawo.“Njengoba kuqala uhlelo lokuphakamisa ibhuloho, kubalulekile ukuvala ingxenye yomgwaqo ukuze kulawulwe isimo,” kusho yena.Izinsuku nezikhathi okuzovalwa ngazo:Julayi 29, 2024 uma ubheke eningizimu kusukela ngo-9 ekuseni kuya ku-2 ntambamaJulayi 30, 2024 uma ubheke enyakatho kusukela ngo-9 ekuseni kuya ku-2 ntambamaJulayi 31, 2024 uma ubheke eningizimu kusukela ngo-9 ekuseni kuya ku-2 ntambamaAgasti 1, 2024 uma ubheke eningizimu kusukela ngo-9 ekuseni kuya ku-2 ntambamaKunxuswa abashayeli ukuba bahlele kahle uhambo lwabo bazibekele nesikhathi esanele sokubhekana nokubambezelela, ikakhulukazi uma bebheke ezindaweni ezifana nasezikhumulweni sezindiza lapho kusetshenzwa khona ngesikhathi.“Sinxusa abasebenzisi bomgwaqo ukuba baqaphelisise izimpawu zomgwaqo behlise nesivinini uma sebesondela kule ndawo okusetshenzelwa kuyo,” kuqhubeka uSerisha Sukraj."
    },
    {
        "content": "NAMHLANJE elamanqamu phakathi komholi wamabhinca, uNgizwe Mchunu noMengameli woMkhonto Wesizwe, uMnuz Jacob Zuma njengoba benemicimbi ebhekwe ngamehlo abomvu.UNgizwe uhlokoloze izidleke zeziqandu ngokuhlela umcimbi awuqondanise nosuku lokwethulwa kwe-manifesto yoMkhonto Wesizwe Party e-Orlando Stadium, eSoweto namhlanje.UNgizwe ubize Imbizo YamaBhinca ePeople's Park (ngaseWorkshop), eThekwini ngalolu suku.Kuyaziwa ukuthi uZuma noNgizwe badabuka eNkandla futhi uNgizwe uze wagqunywa esitokisini ngoba ethi ulwela uZuma.Nangosuku uNgizwe aphumelela ngalo icala eNkantolo yeMantshi yaseRanburg, eGoli, uZuma wabonakala ezomeseka.Ngaleso sikhathi uNgizwe ubekhwela edilika kuMengameli we-ANC nakwabanye abaholi bale nhlangano ngoba ebasola ngokucindezela uZuma, kodwa manje usesolwa ngokusebenzela i-ANC ukucindezela inhlangano kaZuma, iMK.Umholi wosomatekisi kodwa oseyilungu leMK, uGodole, uthe uNgizwe yixoki elithengwe yi-ANC ukuze lidayise umuntu omnyama.\"Mabhinca nonke ngicela ningayi kulo mbhedo, owenziwa yilo ngoba yena ugijimisa isisu, ithumbu liyakhala bese eqeda efaka nina ezintweni zakhe. “Njengamanje ubaba uNxamalala ufuna ukutakula abantu abamnyama. Yena bamfumbathisa imali ukuthi abantu abaye ePeople's Park. “Ngiyanicela zingane zakwethu siyogcwalisa i-Orlando Stadium iphuphume ukuze sikhiphe lobukusa, osebenzisa amabhinca ukufeza izinhloso zakhe.\" UGodole uthe uNgizwe wakwenza lokhu kwi-EFF kodwa ufike kwangqingetshe kwiMK.NoDkt Anele \"King Lucifer\" Mthembu uthe uNgizwe akasiye umuntu kodwa yiphixiphixi elingenandaba nekusasa kodwa elicabangela isisu salo kuphela.Uthe zolo lokhu ubebiza ngaphansi kweziketi zikanina uMengameli weZwe, uMnuz Cyril Ramaphosa ngoba ekhala ngokuboshwa kukaZuma kodwa manje usengaku-ANC, ucindezela uZuma.\"Angicabangi ukuthi kukhona umuntu ongafaka ivoti lakhe kwi-ANC ngoba kusho uNgizwe,\" kusho umlandeli weMK.Eziphendulela uNgizwe uthe uyabezwa abantu bekhuluma abakuthandayo ngaye. \"Abantu sebekhulume kakhulu, bekhuluma izinto abazithandayo, ngendlela abayithandayo.“Ngibize Imbizo YamaBhinca nje sasivumelene kusukela ekuqaleni ukuthi uma kufika isikhathi sokhetho, siyovumelana futhi siphinde sikhulumisane ukuthi yikuphi lapho kuyofanele sibaboleke amavoti, hhayi sibaphe noma sibe yingxenye yabo.\"UNgizwe usolwe kakhulu ngokubiza uZuma ngexhegu nokuthi ancome uDkt Nelson Mandela ngokuthi waba wumholi we-ANC ihlandla elilodwa maqede washenxa.Uthe akahoxiswanga futhi akavulanga ispaza shop. UNgizwe uthe e-USA awekho amaqembu amaningi kodwa mabili nje ekubeni kuleli kunenqwaba yamaqembu, okwenza abantu abamnyama baphenduke inhlekisa kwezinye izizwe.Uthe amabhinca azokuzwa kahle ngoMgqibelo ukuthi ikusasa lawo libhekephi."
    },
    {
        "content": "LISOBISHINI ikhehla (75) elidonsa isigwebo sikadilikajele eseliphinde lavulelwa amacala okusabisa nokufuna ukugwazelwa uNgqongqoshe wezeMpilo, uDkt Aaron Motsoaledi.Isiboshwa uJacob Yende, sisolwa ngokufonela futhi sithumele imiyalezo kaWhatsapp uMotsoaledi sifuna ngodli uR80 000.UYende uvele ngoLwesine eNkantolo yeMantshi yasePitoli emuva kokuthola amasamanisi ngoJulayi 29 nonyaka.OKlebe bathi ngoDisemba 29, 2022 uMotsoaledi esenguNgqongqoshe woMnyango wezaseKhaya wafonelwa indoda eyazibiza ngoVusi.Kuthiwa uVusi watshela ungqongqoshe ukuthi uyinkabi eqashelwe ukuthi imyise kwagoqanyawo futhi usekhokheliwe uR40 000 omunye uR20 000 uzowuthola uma esephothle umsebenzi.Okhulumela oKlebe uColonel Katlego Mogale, uthe uVusi wabe esefuna ungqongqoshe ukuthi amfakele uR80 000 kwi-akhawunti yasebhange uCapitec ngoba wayekholelwa ukuthi uhloniphekile futhi unomusa.Kuvela ukuthi udaba lwabikwa esiteshini samaphoyisa eBrooklyn kwaqala uphenyo olwavundulula ukuthi obeshaya ucingo usejele.OKlebe bathi kwabe sekupeqululwa ejele kwashaqwa amafoni namaSIM cards.“Iziboshwa eziyisishiyagalombili zanikezelela ngezitatimende, esinye sazo umnikazi we-akhawunti yasebhange eyanikezwa ungqongqoshe. Kwavela ukuthi lendoda inguJacob Yende odonsa isigwebo sikadilikajele ejele laseWitbank,” kusho uCol Mogale.UYende kulindeleke abuyele kule nkantolo ngoSepthemba 9 nonyaka ukuze athole ummeli."
    },
    {
        "content": "LIKHALE ngomkhuhlane onzima ohlasele ejele laseWestville iphoyisa eliboshiwe lase licela imantshi ukuba ilivumele lihambe nemishanguzo yokuthithibalisa umkhuhlane uma selibuyela esitokisini.UConstable Lungisani “Mazambane” Xaba (48), othweswe icala lokushaya abulale unina ngepulangwe elinezipikili, ushaye indesheni emantshini eyicela ukuba imvumele abuyele esitokisini nomuthi womkhuhlane.Uqale waba nenguyazana nommeli wakhe eNkantolo yeMantshi yasePinetown, emcela ukuba amcelele emantshini ukuthi imvumele anikezwe umuthi womkhuhlane.Kuthe imantshi isamunyunga isicelo, wezwakala uXaba esekhuluma nayo ngqo ngesiZulu ethi: “Ngiyakucela nkosi yenkantolo, ngivumele ngihambe nomuthi womkhuhlane.”Imantshi ibuze iphoyisa lasenkantolo ukuthi kuvumelekile yini okufunwa uXaba laphendula ngokuthi cha.Ube esechithwa kanjalo uXaba kwabekade ekufuna, amaphoyisa ase eyamqhuba esembuyisela esitokisini.Ngaphambi kwalokho ummeli kaXaba ubekade efake isicelo enkantolo sokuthi lihlehliswe icala ngoba kunemininingwane ephathelene necala ayidingayo kuMbuso.Nebala imanthi ikugunyazile lokho icala yalihlehlisela uJuni 26 nonyaka.Phambilini uXaba wanqatshelwa ibheyili amahlandla ehlukene. Useshintshe abameli baze baba bahlanu. Ukubambezeleka kwecala sekuthukuthelisa amalungu omndeni wakhe afuna liqulwe liphele bese egwetshwa udilikajele uXaba.UXaba useke wafika enkantolo efake umnazaretha nomgexo waKwaShembe nokuyilapho acela khona ukuthi kuhlehle icala ngoba ethi kubuhlungu izinsini akukhulumeki.Izolo ubebukeka ezikhululekele egqoke i-jean eluhlaza okwesibhakabhaka nesikibha esimnyama esinemikhono emide, eklame izinwele nentshebe yakhe kahle.Abengabonwa nangalukhalo enkantolo amalungu omndeni wakhe ajwayele ukufika ezothamela icala.UMbuso usola uXaba ngokuthi washaya kanzima wabulala unina uNkk Greta Xaba (81) owayehamba ngesihlalo esinamasondo ngenxa yokukhubazeka."
    },
    {
        "content": "KULINDELEKE ukuthi uMbuso ufake isicelo sokubuyiswa isibili kukafakazi, uCol Lambertus Steyn, ngoMsombuluko, ecaleni lokubulawa kowayengunozinti weBafana Bafana ne-Orlando Pirates, uSenzo Meyiwa.Lokhu kuvezwe uMbuso izolo, ummeli kammangalelwa wesihlanu uFisokuhle Ntuli, u-Adv Zandile Mshololo, esonga ukuphosa ngemibuzo ufakazi oyisikhulu sakwaVodacom, uNksz Pinky Vythilingam.Kukholakala ukuthi uMbuso ufuna uSteyn azocacisa ngobufakazi abethula nyakenye, obabuveza ukuthi omunye wabamangalelwa waxhumana ngocingo noKelly Khumalo ngaphambi nangemumva kokubulawa kukaMeyiwa.Lobu bufakazi bushiye imibuzo ngeledlule, uNksz Vythilingam eveza ukuthi abubonwa nangokhalo olwazini olugcinwe yiVodacom.Okuphinde kwaqwebulisa amehlo, ukuveza kukaNksz Vythilingam ukuthi akuze kungenzeka nangengozi ukuthi kube khona izingcingo eziphumayo nezingenayo kodwa zingaveli lapho begcina khona ulwazi lwamaselula.UNksz Vythilingam uphinde washayela isipikili sokugcina ngesikhathi eveza ukuthi obulethwe wuye ubufakazi bukwi-format ye-PDF, engavumi ukuthi umuntu anezele olunye ulwazi, kanti obalethwa uSteyn babukwi-format i-Excel, evumayo ukuthi umuntu azinezelele olunye ulwazi.Abameli beholwa u-Adv Charles Mnisi baveze ukuthi bazosiphikisa isicelo sokubuyiswa kukaSteyn enkantolo.Ngesonto elizayo, kulindeleke ukuthi kuvele ukuthi isihambe ibanga elingakanani ingcweti ezimele esanda kunikwa isibhamu nezinhlamvu okuthiwa kwasebenza endaweni yesigameko ukuthi iyokuhlola. "
    },
    {
        "content": "IJAJI Ratha Mokgoatlheng elihlalele icala lokufa kukaSenzo Meyiwa lithi abameli babambezela icala bashaya izaququ ngongoti wabo ohlola izibhamu abathi bazomletha.UMeyiwa wadutshulwa wabulawa ekaKelly Khumalo, eVosloorus, eGauteng ngo-2014. UMbuso wethula ubufakazi ozimisele ukugojela ngabo abalisa abahlanu okholwa wukuthi babulala uMeyiwa.UMbuso sewambiza ungoti ohlola izibhamu owathi isibhamu esatholwa siyahambisana negobolondo lenhlamvu elatholwa endaweni yesigameko. Isibhamu esahlolwa satholwa kummangalelwa wesithathu uMthobisi Mncube.Abameli babamangalelwa babuphosela inselelo lobo bufakazi bathi bazoletha owabo ungoti ahlole isibhamu. IJaji libuze ku-Advocate Charles Mnisi ukuthi kumiphi ngongoti wabo ozohlola isibhamu.UMnisi uthe basalinde iLegal Aid SA ukuthi ibazise ukuthi isihambe yafikaphi ngokuqoka ungoti wezibhamu. IJaji likhuze lababaza lathi sekudleke isikhathi eside.“ Umthetho uthi kufanele nithole ithuba elanele lokwenza umsebenzi wenu kodwa sekungaphezulu manje. UMbuso wethula ubufakazi bawo ngo-Agasti ngonyaka odlule, sekuphele izinyanga eziyishiyagalolunye,’’ kusho iJaji.IJaji lithe leli cala liwundendende alipheli kanti nabaphathi balo bayakhononda ngalo. IJaji lize lancokola ngokuthi liyoze lificwe wukufa lingaqedile ngecala.Kuvele omunye ummeli uMnuz Sipho Ramosepele wathi abeLegal Aid SA bake bambhalela bemazisa ukuthi sebemtholile  ungoti wabanika nezindleko zakhe. URamosepele uthe abakwazi kodwa ukubonana nongoti okwamanje.IJaji libuze kuMshushisi woMbuso u-Advocate George Baloyi ukuthi bangaki ofakazi abasele abazobizwa wuMbuso. UBaloyi uthe uMbuso uya ngasemaphethelweni okusonga ubufakazi bawo.Uthe bebezimsele ukusonga ngasekupheleni kwenyanga kodwa ukubambezeleka okukhona kuzophoqa ukuthi kwelulwe isikhathi. izolo icala lisheshe laguqa ngesikhathi isikhulu saseVodacom ebesethula ubufakazi bamaselula sixinwa wukugula.Izwi lesikhulu beliya ngokuya lishabalala ngenxa yomkhuhlane kwavunyelwana ngokuthi aliguqe icala ufakazi anikwe ithuba lokululama. IJaji nakuba belingeneme kodwa ligcine livumile ukuthi icala lihlehlele uLwesibili."
    },
    {
        "content": "NKOSIKHONA CELEASABISA ngokuduba ibandla amalungu ebandla akhala ngokuthunazeka kwesithunzi sawo ngemuva kokuba abefundisi balo ababili bebambane ngesidlozana bebanga intombi.Ngokuthola kweSolezwe Ngempelasonto kume yonke into ngeledlule ebandleni Izethembiso Faith Church  eMtubatuba ngesikhathi abaholi balo ababili betholana phezulu ngesibhakela phambi kwabanye abazalwane.Lesi sigameko kuthiwa senzeke esigodlweni saleli bandla khona eMtubatuba.Kuvela ukuthi uMfu Ndabenhle Dlamini nomngani wakhe uMfu Zakhele Malinga kubonakale ngabo sebehluthana ngesibhakela egcekeni ngesikhathi inkonzo ngaphakathi iqhubeka.Kuthiwa uDlamini uyena umholi webandla, bese kuthi uMalinga abe sesigungwini esiphezulu esilawula leli bandla.Amalungu ebandla akhulume neSolezwe Ngempelasonto athe ezwe sekundiza emoyeni igama likaNoluthando Mpinga, okhonza kuleli bandla.\"UMalinga ubebuza uDlamini ukuthi uthandana kanjani noNoluthando ekubeni azi kahle ukuthi uhlela ukumlobola,'' kulandisa umthombo.Uqhuba, uthe kugcine sekulamula amakholwa njengoba bekubonakala ukuthi uMalinga uyamgojela uDlamini njengoba ebesephezu kwakhe esho nokusho ukuthi yena “akenziwa njalo”.\"Thina besingazi nokuthi laba babanga intombi. Baze basihlaza naba abantu,'' usho kanjena.Kuthiwa ngesikhathi behluthana ngesibhakela, uNoluthando ubengakafiki enkonzweni. Kuthiwa ugcine engasabonakalanga nangakhalo ekubeni engumuntu ongaphuthi enkonzweni.\"Sisola ukuthi kukhona omshayele ucingo wamazisa ngesigameko wase ebona ukuthi makangabe eseza,'' kuchaza umthombo.Isolezwe Ngempelasonto likhulume noMalinga, wathi kumphatha kabi ukuthi ibandla lakhe lizovela emaphephandabeni ngodaba olubi kangaka.\"Wohhe, bhala mfowethu ngoba vele ngiyazi utshelwe yibona laba engisonta nabo. Silwile noDlamini kodwa ukuthi besibangani anginawo amandla okukhuluma lokho nawe,'' usho kanjena.UDlamini yena uncenge intatheli ukuthi noma ilubhala udaba kodwa iligodle igama lebandla futhi igodle namagama abo.Uvumile ukuthi kube nento enjengalena, wathi kodwa akekho sesimweni esikahle sokuthi angakhuluma ngaso.Elinye ilungu lebandla lithe kuze kwenzeka lesi sehlakalo nje, sekunesikhathi bebabuza uMalinga noDlamini ukuthi kanti baganwa nini.Ethintwa uNoluthando, uvele wanxapha wathi akanaso isikhathi sokukhuluma ngomsangano, wavala ucingo.Umthombo uthi kunabazalwane abaningi abacabanga nokuphuma ngenxa yesigameko abathi sibacikile.Isolezwe Ngempelasonto lithole ukuthi uMalinga noDlamini babe nomhlangano ngoLwesine nesigungu sebandla.\"Asazi nokuthi ubani obize lowo mhlangano kodwa sithole ukuthi uDlamini uphume waduba ungakapheli,'' kusho ilungu lebandla elicele ukuba kugodlwe igama lalo.Imizamo yokuthola ukuphawula kwabasesigungwini sebandla igcine iphunzile kwaze kwashaya isikhathi sokushicilela. "
    },
    {
        "content": "NKOSIKHONA CELEASALE eshaqekile amaphoyisa asesiteshini saseMsunduzi, eMgungundlovu ngesikhathi elinye iphoyisa elingu-Warrant Officer ebelidle amponjwana livulela ngenhlamvu kozakwabo ababili.Umthombo uveza ukuthi leli phoyisa ebelidle amponjwana lifike emsebenzini lidakwe lingazazi nokuthi lingubani.Kuthiwa lingene emsebenzini limemeza lihlulwa nawukuhamba lidlubhe umfaniswano wezakwadalawane kubonakala nje ukuthi libukhile.Kuvela ukuthi kuthe lawa amanye amaphoyisa amabili uma elibuza ukuthi lisithathaphi isibindi sokuthi lingeza emsebenzini libukhe ngaleya ndlela, kwasuka esinamathambo liwabuza ukuthi wona awadakwa yini.Khona lapho kuthiwa kuphakame imimoya, nokugcine ngokuthi odakiwe akhiphe isibhamu adubule labo zakwabo ababili, ngaphakathi esiteshini. Amagama alawa maphoyisa agcine engazange atholakale.Umthombo utshele leli phephandaba ukuthi kube wubutatata amanye amaphoyisa ezama ukunqanda lo odubulayo, nokuyinto athe ibinzima kwazise umunwe wakhe ubusendaweni yokudubula.Kudubuleke iphoyisa elilodwa laphuthunyiswa esibhedlela kungozi makhaza. Kuvela ukuthi leli phoyisa ngemuva kokudubula, lidlubulundelile labaleka ngeveni yamaphoyisa kodwa lagcina likhalalelwa ngamasongo kaSigonyela. Amaphoyisa akulesi siteshi kuthiwa agcwale izinkalo elithungatha abuya nalo liphila. Abaseduze kwesiteshi kuthiwa abawuvali umlomo njengoba bethi bayokuxoxela amagwababa echobana abakubonile.\"Asiyazi ngampela thina le nto eyenziwa yileli phoyisa. Ukudubula ozakwenu phakathi esiteshini ... isibindi esingaka ukuthi usithathaphi nathi kasazi,'' kusho umthombo.ISolezwe Ngempelasonto  litholile ukuthi kuyinto eyinsakavukela ukufika kwamaphoyisa akulesi siteshi eze emsebenzini enuka phu utshwala.Okhulumela amaphoyisa KwaZulu-Natal, uColonel Robert Netshiunda usiqinisekisile isigameko.Uthe amaphoyisa aseMsunduzi aphenya udaba lwephoyisa okusolakala ukuthi lidubule labhekisa kozakwabo.\"Kusolakala ukuthi kube nengxabano phakathi kwalawa maphoyisa okuyiyona egcine iholela ekutheni elinye ligcine selidubula libhekise kozakwabo,'' usho kanje.Uthe lesi sigameko senzeke esiteshini samaphoyisa.Okhulumela uphiko olubhekelele amacala enziwa ngamaphoyisa i-Independent Police Investigative Directorate (IPID), uMnuz  Phaladi Shuping uthe bazolulandelela udaba bathole umnyombo walo."
    },
    {
        "content": "KULALE isidumbu sesibili, kudutshulwa kubulawa owesilisa waseNquthu, obehambele umngcwabo womunye wesilisa KwaJikaza, oLundi, ngoMgqibelo.Ngokuthola kweSolezwe, lona wesilisa, okungaveli ukuthi ungubani, kuthiwa udutshulwe yinhlamvu ebindiza emoyeni ngesikhathi kuqhunyiswa izibhamu kulo mngcwabo.Kuvela ukuthi bekungcwatshwa uMnuz Sabelo Mazibuko (47) okuthiwa ushone ngokudutshulwa ngoMeyi 19, ehostela iNguni, eGoli.Umfowabo kamufi, uMnuz Celi Mazibuko, uthe yize engazi kahle ukuthi ubani odubulile nanokuthi ithini imininingwane yalo odutshuliwe, kodwa lesi sigameko esibashiye beshaqekile, senzeke phambi kwabo.“Isigameko senzeke ngesikhathi sesiphuma nebhokisi ekhaya emva kwenkonzo yomngcwabo, siya emathuneni ngaphandle komuzi. Mina nabanye besibambe ibhokisi ngesikhathi sizwa kuqhuma isibhamu,” kusho uMazibuko.Uqhube wathi ngokwejwayelekile, uma kuqhuma isibhamu abantu baye bethuke, abanye babheke phansi, nabo benze okufanayo.“Sithe siphakamisa amehlo, bese kukhona owesilisa obese elele phansi, edubulekile,” kusho uMazibuko.Uthe lona wesilisa akukho okutheni abakutholile ngaye ngaphandle kokuthi ungowokudabuka eNquthu. Uthe nomndeni wakhe ubungakaxhumani nabo, nabo bebengakayenzi imizamo yokuwucinga.Uqhube wathi yize beqhubeke nokuya emathuneni bengumndeni, kodwa bathole ukuthi lona wesilisa uphuthunyiswe esibhedlela Obonjeni ngabanye ebebehambele umngcwabo kamfowabo.“Sizwa kuthiwa ufike washonela khona esibhedlela,” usho kanje.Akakwazanga ukucacisa eyalabo ebebeqhumisa izibhamu njengoba ethe, bezwe kuthiwa ebebedubula ngabangani bakamfowabo.“Sithole ukuthi bemphelezela ngendlela ahambe ngayo, njengoba naye ehambe ngaso isibhamu,” kubeka uMazibuko.Ebuzwa ukuthi ubephila mpiloni umufi eGoli, uthe ngokwazi kwakhe, ubengasebenzi kodwa ezihlalele nje ehostela.Uthe kwebebehambele umngcwabo, bebekhona ebebevela eGoli, kuphinde kube khona abendawo, wathi ngenxa yokuba matasa ngezinhlelo zomngcwabo, abazange banake ukuthi abadubulayo bebengobani nokuthi bebengabendawo noma abaseGoli.Imithombo yeSolezwe ithe umufi ubeyinkabi, kanti odutshulwe emngcwabeni wakhe, kusolwa ukuthi uye owadayisa umufi ngesikhathi edutshulwa eGoli. Nokho uMazibuko akakwazanga ukuqinisekisa lezi zinsolo.Kushaye isikhathi sokushicilela amaphoyisa engakayiphenduli imibuzo athunyelelwe yona."
    },
    {
        "content": "KWENZEKE okungajwayelekil, eBottlebrush, eChatsworth, eThekwini, njengoba kuthiwa ilungu lomndeni wabasolwa abebezokhalelwa ngamasongo kaSigonyela, lingqongqisa ngomlilo imoto yamaphoyisa lisekwa yiqeqebane.Kulesi sigameko kuthiwa kuphinde kwakhandwa ngamatshe enye imoto yamaphoyisa.Ngokusho komthombo, imoto ishiswe ngumfowabo wowesifazane obezoboshwa ngamaphoyisa ngoLwesine.“Amaphoyisa agasele komunye wemijondolo ekule ndawo ezintatha ngenhloso yokubopha izithandani. Athe esematasa nalokho, aqaphela ukuthi sekukhona ilangabi lapho ebepake khona izimoto. Kushe eyodwa yophiko lwePublic Order Policing,” kusho umthombo.Uthe le moto ishe nazo zonke izinsizakusebenza kanjalo namaselula amaphoyisa.Okhulumela amaphoyisa KwaZulu-Natal, uColonel Robert Netshiunda, uthe amaphoyisa ophiko lwe-eThekwini District Task Team abephansi phezulu efunana nabasolwa ngecala lokubulala.Uthe kugcine kubonakala ukuthi kudingeka amanye amaphoyisa ukuba azolekelela nokuyilapho kubizwe khona amanye ophiko lwePublic Order Policing.“Ngesikhathi amaphoyisa ematasa ejaha abasolwa ngonyawo, iqeqebana lamalungu omphakathi lishise imoto yamaphoyisa laphinde lakhanda ngamatshe enye,” kusho uNetshiunda.Ucacise ukuthi lesi senzo sokuhlaselwa kwezimoto zamaphoyisa akuzange kuwavimbe ukuthi aqhubeke nokubopha abasolwa ebebebafuna.“Baboshwe bobabili, kanti batholwe nezibhamu ezimbili ne-air rifle,” kusho uNetshiunda, othe kulindeleke ukuthi bavele enkantolo maduze.UKhomishana wamaPhoyisa KwaZulu-Natal, uLieutenant General Nhlanhla Mkhwanazi, usigxekile isenzo sokuhlaselwa kwezimoto zamaphoyisa.Uqhube wathi ukuphazanyiswa kwezinsizakusebenza zamaphoyisa kungukuhlasela ngqo uhulumeni.Ufunge wagomela ukuthi amaphoyisa azokwenza konke okusemandleni ukuthi abambe abenze lokhu.“Amalungu omphakathi ahlale ekhala ngokuthi izinsizakusebenza zamaphoyisa azenele, nokuyinto ekhathaza wonke umuntu, bese kuba khona abantu abafana nalaba, abanezinhloso zokunqinda ukusebenza kwamaphoyisa ukuze baqhubeke nokucanasa,” kusho uMkhwanazi.Ukubeke kwacaca ukuthi ukushiswa nokukhandwa ngamatshe kwezimoto zamaphoyisa kuyicala elibomvu, wathi amaphoyisa asevele aphansi phezulu acinga abenze lesi sigameko."
    },
    {
        "content": "ISIFO sofuba sisalokhu sihamba phambili ngokubulala abantu abaningi kuleli nasemhlabeniLokhu kushiwo uSolwazi Sizulu Moyo,  woMkhandlu owenza ucwaningo lwesayensi ethinta abantu, iHuman Science Research Council (HSRC),  ngasikhathi kunesigcawu ebesiyizolo sokuchaza ngebanga eselihanjwe iNingizimu Afrika ukuze iqede isifo sofuba ngo-2030.USolwazi Moyo,  uthe imiphumela yango 2022 yocwaningo olubheka ukwelashwa kwalesi sifo nezinga lokusabalala kwaso ekhishwe nyakenye ikhomba ukuthi bangu-54 000 abantu ababulawa isifo sofuba ngonyaka kuleli, okusho ukuthi emizuzwini eyishumi kunomuntu obulawa isifo sofuba.\"ENingizimu Afrika  isibalo sabantu abaneHIV abahaqwa iTB siphezulu. Isifo sofuba neHIV kusondelene yize iTB ihlasela nabantu abangenayo iHIV.USolwazi  Violet Chihota wesikhungo i-Aurum Institute, uthe umbiko wango-2022, uveza ukuthi ukhona umehluko uma kubhekwa ukuthi eNingizimu Afrika ukusabalala kwaleli gciwane kwehle ngo-11% ngo-2015 ngemuva kokuthi uhulumeni ehlanganise amasu okulwa neTB neHIV ngo-2014. Kusukela lapho izinga lokusabalala kwaso lilokhu lehla. “Ngokubona kwethu lokhu kudalwa ukuthi iningi labantu abaneHIV lidla imishanguzo,”  kusho uSolwazi Moyo.UDkt Nkhensani Nkwashu, womkhandlu wengculazi, iSA National Aids Council (SANAC), uthe amasu ka-2023 kuya ku-2028 kumele asize iNingizimu Afrika ukuze ukwamukelwa kwabantu abahaqwe iHIV neTB kusuke ku-85% wango-2022, kuye ku-95%, kwehle isibalo sabahaqwe isifo sofuba sisuke ku-56% wango-2022 siye  ku-36%, ukwelashwa ngempumelelo kwalesi sifo kusuke  ku-78% wango-2022 kuye ku-90%.\"Okunye okungamele sikukhohlwe ukuthi kunezimo ezithile ezenza isimo sibe nzima okubalwa ububha, ukushoda kokudla okunempilo okumele kudliwe ngabantu abahaqekile. Ukwelashwa kwalesi sifo kungaba nemiphumela emihle kakhulu uma umphakathi ungabamba iqhaza elibonakalayo ezinhlelweni zokulwa naleli gciwane,\"  kusho  uSolwazi Nkwashu. USolwazi Moyo, uthe  zisekhona izinto eziyizingqinamba ekwelashweni kwalesi sifo,  njengokuthi kusenzima ukuhlonzwa kwezingane ezihaqwe yileli gciwane nokuthi imishanguzo emisha  esetshenziswa isikhathi esifishane ehlolwayo ayizilungele izingane. "
    },
    {
        "content": "ULAXAZE isikhundla oyisihlobo sowayengumengameli, uMnuz Jacob Zuma, ngemva kokusolwa ngokushendeza neMK ekubeni eyikhansela le-ANC.UMnuz Malunga Sabelo, usulile ekubeni yikhansela kuMasipala iRay Nkonyeni, ngemva kwamahlebezi okuthi uhamba imihlangano yeMK.Kuthiwa bese kunesikhathi eside uSabelo ehlezi ngesinqe esisodwa esikhundleni sakhe. Kuthiwa okumqhathe kakhulu nobuholi be-ANC,  ukuvakashelwa kwakhe nguZuma, okwenzeke ngasekuqaleni kwenyanga.Ekhuluma neSolezwe, uSabelo uthe usule ngemva kokuqonga kwezinkulumo ezithi uzoxoshwa.USabelo uphawule kanje:“Ngaqale ngezwa izindaba zokuthi kunobuholi obebuhlangane bodwa, bukhuluma indaba yokuthi ngizoxoshwa ngoba ngizalana, noma ngihlobene noZuma. Ithe uma indaba isiningi kakhulu, ngabe sengizama ukubikela abanye abaholi. Ngangikhala ngokuthi akungakhulunywa ngegama lami ngingekho, angibizwe nami ngizoziphendulela. Nokho abazange bangibize. Nami ngigcine sengizibona ngingaphephile.”USabelo bahlobene kabili noZuma, ngezibongo uMavundla noMzobe. Ukuphikile ukuthi uhamba imihlangano yeMK, wathi ukuvakasha kukaZuma emzini wakhe kwakungahlangene nepolitiki.Echaza ngokuvakashelwa nguZuma uthe:“Ubevakashe elandela indaba yobuhlobo. Kwakuyinto yomndeni. Wafika emzini wami, sabe sesidlulela enkosini yakwaMavundla, lapho kusuka khona ubuhlobo bethu.”USabelo uthe ngeke avume ukuthi kube nabantu abazomkhethela ukuthi axhumane naziphi izihlobo zakhe.“Ngeke ngivume ukushayelwa umthetho yibona. Akufanele basole mina, ngoba nami angizikhethelanga ukuhlobana noZuma. Kufanele basole uNkulunkulu ngoba uyena okhethayo ukuthi ngubani uzohlobana nobani.”USabelo uthe ubevele engahleli kahle ebukhanseleni. “Ngike ngazama ukwesula esikhundleni ingakabi khona iMK ngenxa yokuthi kwakukhona izinto engangikhala ngazo. Ubuholi besifunda bathi angingasuli, bathi bazozilungisa izinto engangikhala ngazo. Abazange bazilungise lezo zinto.”USabelo uthe ngeke ashiye kwi-ANC.Unobhala we-ANC esifundeni iTolomane Mnyayiza, uMnuz Xolani Luthuli, uthe uSabelo usule ngemva kokubanjwa esemhlanganweni weMK.“Ubevele azi ukuthi uzoxoshwa ngoba bese kunezithombe zakhe esemihlanganweni yeMK. Abantu bebelokhu besho ukuthi lo muntu usebenzela iMK. Usemane uyayisho nje leyo buhlobo noZuma kodwa iqiniso lithi uke wazama ukwesula ngaphambilini.”Ukwesula kukaSabelo kusho ukuthi kuzokuba nokhetho lokuchibiyela kuWard 14. I-ANC ijwayele ukungenzi kahle okhethweni lokuchibiyela KwaZulu-Natal.ULuthuli uthe balulindele ukhetho lokuchibiyela."
    },
    {
        "content": "AYOYIZEKELA amagwababa echobana amantombazane amabili, eneminyaka eyisikhombisa neyisishiyagalolunye. Kuthiwa athunjwe edlala kubo, ayodlwengulwa ubusuku bonke maqede ayolaxazwa ndawana thize.Amaphoyisa asesifundazweni iMpumalanga, athungatha izinswelaboya ezisolwa ngokuhlukumeza omuntuza.Okhulumela amaphoyisa aseMpumalanga, uColonel Donald Mdhluli, uthe izingane ezingenacala, zizwe ubuhlungu ezingasoze zabulibala empilweni yazo, zidlwengulwa ubusuku bonke.\"Lokhu kwenzeke emuva kokuba amantombazane amabili enyamalele ngoMgqibelo wangoMashi 30, ekhaya labazali bawo elisendaweni yaseVosman, eduze kwaseWitbank.\"Amaphoyisa athe isigameko esinyantisa igazi sithuthumelise amalungu omphakathi.\"Abazali baqale ukushaya amakhala ngokunyamalala kwalezi zingane emuva kokungatholakali kwazo lapho bezigcinwe zidlala khona.“Babe sebazisa amaphoyisa okuyiwo avule idokodo labantu abalahlekile ukuze kuphenywe. Kube sekuphunywa inqina kuyokuthungathwa kwabagilwa kodwa kwanhlanga zimuka nomoya,\" kuchaza uMdhluli.Ngakusasa ngeSonto amaphoyisa asesiteshini sasePhola, abikelwe ukuthi izingane sezitholakele kodwa sekunezimpawu zokuthi zinukubeziwe ngokocansi.\"Ukutholakala kwezingane kube wusizo loMsamariya olungileyo, ozifice zidwanguza lapho zidalakaxwe khona ngumdlwenguli. Uzishiye dengwane ukuba zizibonele njengamachwane emuva kokuzivalela ubusuku bonke,\" kusho uMdhluli.Uthe uMsamariya olungileyo ufice izingane zingqangqazela emuva kwesigameko esizehlele nangamakhaza ashubisa umnkantsha ngoba bezingawahlomele amakhaza ngezingubo ebezizigqokile.Uqhube wathi amaphoyisa aphenya ngamacala odlame emndenini, ukuvikelwa kwezingane nokunukubezwa ngokocansi.Uthe anxusa noma ngubani ongaba nomkhondo wezinswelaboya ukuba afonele uSergeant Zinhle Mathenjwa ku-072 792 0691 noma afonele ku-08600 10111."
    },
    {
        "content": "UFUNA livalwe isonto eliyalela abantu ukuba bayeke imishanguzo yezifo ezehlukene, umndeni waseSikhaleni, oshonelwe ngumama wekhaya obejoyine leli sonto. Umama oshonile kuthiwa wayeka imishanguzo ngemuva kwesiphrofetho esaqhamuka ebandleni sokuthi bayeke konke, baphile “ngeZwi”.Oshonelwe yinkosikazi eyeke imishanguzo yayo ye-HIV ne-TB emuva kokusonta kuleli bandla, elibizwa nge-House of Redemption, utshele Isolezwe ukuthi umkakhe, uqale ukuvakashela isonto elisha endaweni ngonyaka odlule. Uthe leli sonto likomunye umuzi khona eSikhaleni.Oshonelwe naye unguMfundisi ebandleni labasindisiwe. Uthe nalo leli elajoyinwa wumkakhe ngelabasindisiwe kodwa izimfundiso zalo zehlukile.“Inkosikazi yami iqale iwumuntu ovakashayo kuleli sonto. Ibuye ihambe ithi bayokhuleka ebusuku kodwa kuthe ngokuhamba kwesikhathi yangitshela ukuthi yona isiyashiya kwelethu isiyokhonza kwelisha. Nalapho angizange ngibe nenkinga ngoba umuntu unelungelo lokukhonza lapho ethanda khona. Inkinga iqale lapho sengimbona ephela emzimbeni. Uma ngibuza ukuthi kwenzenjani angezi nempendulo eqondile,” kulandisa owesilisa.Uthe ngoNovemba nyakenye unkosikazi wakhe ubesephele kakhulu emzimbeni futhi wabona nokuthi akasayidli imishanguzo ye-HIV ne-TB ayinikezwa emtholampilo.“Ngithe uma ngimbuza ukuthi kungani angayidli imishanguzo wathi esontweni lakhe kuphume isiphrofetho esithe sebezophila ngezwi, abalahle imishanguzo. Ngithe noma ngimtshela ukuthi ayikho into enjalo, wangangilalela. Ubeqhubeka eya khona esontweni,” kusho umfelwa.Uthe ngoJanuwari nonyaka uyile kuleli sonto eyobuza abaphathi balo ngendaba yesiphrofetho. Uveze ukuthi bavuma ukuthi sivelile bathi futhi simile nje kanjalo, abantu abayeke imishanguzo.“Umkami uqhubekile nokusonta esakwazi ukuzihambela kanti noma esegula kakhulu ebewumuntu ongafuni ukuya emtholampilo futhi befika nabakuleli sonto lakhe bamthathe uma ngingekho. NgoMashi bamthatha esele nezingane. Ngathi uma ngibuya ngacela omunye umfowethu ukuba angiphelezele ngiyomlanda ngoba ngangimshiye esegula kakhulu. Saze sabiza amaphoyisa ukuthi asivulele ngoba babengavuli ngesikhathi kuseyithina sobabili,” kusho owesilisa.Uthe kwathi uma ecela abasesontweni ukuba bamthathe ngemoto yabo bambuyisele ekhaya ngoba yena wayehamba ngemoto yomuntu, banqaba.Uveze ukuthi amaphoyisa athi akukho angakwenza ngoba umkakhe uziyele ngokuthanda kwakhe kuleli sonto, akaphoqwanga.“Umkami ugcine ebuyile ekhaya ngase ngimyisa emtholampilo. Wafika wadluliselwa esibhedlela ngoba amanesi ebona ukuthi usegula kakhulu. Ushone ngoMashi 13. Ngiphatheke kabi ngokuthi umkami ugcine eshonile ngenxa yokulalela isiphrofetho sebanald elathi akayeke imishanguzo esiza ngokuthi siphile. Ngiyafisa abezempilo nabomthetho balithathele izinyathelo leli sonto ngoba basekhona abaya kulo,” usho kanje.Ikhansela lendawo, uMnuz Vincent Sbu Dludla, lithe labikelwa ngokushona kowesifazane kodwa belingazi ukuthi ubesonta esontweni elithi abantu abayeke imishanguzo.“Ngiyabanxusa abantu ukuthi bangayiyeki imishanguzo ngoba ngabe ayikhishwa emtholampilo ukube ayisizi. Ngiyacela bayidle ngendlela imishanguzo abayinikwa emtholampilo. Amasonto ayekisa abantu imishanguzo akufanele abe semphakathini,” kusho uDludla.UMbhishobhi Bhekimpi Mchunu, onguSihlalo weKwaZulu-Natal Church Leaders Council, uthe abahambisani nokuthi abantu balahle imishanguzo yabo ngoba yenzelwe ukubasiza ezifweni abanazo.Uthe yize bekholwa ukuthi uNkulunkulu uyakwazi ukunqoba zonke izifo kodwa alikho isonto elinelungelo lokukhipha umyalelo wokuthi abantu mabalahle imishanguzo.“Amasonto kufanele athandazele abantu ukuze baphile. Akufanele kube yiwona abalahlisa amaphilisi abasiza ukuze baphile. Uma kwenzeke isimangaliso kufanele umuntu abonakale ephila, hhayi ukuthi kuthiwe akalahle amaphilisi,” kusho uMchunu.Umnikazi weHouse of Redemption, ochazwe njengoNkk Nkomo, utshele Isolezwe ukuthi yize beshumayela ukuthi abantu abaphile ngezwi likaNkulunkulu kodwa abakaze bathi akulahlwe amaphilisi. Uthe kuba wumuntu ozithathela isinqumo sokuthembela kuNkulunkulu angabe esawaphuza amaphilisi, hhayi ukuthi isonto elisuke lithe akawayeke.Ushaye ngezimfushane, wabe esecela ukufonelwa kusasa ukuze akhulume nabaphethe ibandla.Okhulumela uMnyango wezeMpilo KwaZulu-Natal, uMnuz Ntokozo Maphisa uthe: \"Izinsolo esizizwayo siwuMnyango ziyashaqisa futhi ziyichilo. Umthethosisekelo wezwe wango-1996, uChapter 2 ukhuluma ngamalungelo abantu angu-27, abizwa ngokuthi yi‘’Bill of Rights”. Omunye wale mithetho ukubeka kucace ukuthi bonke abantu baseNingizimu Afrika banelungelo lokuthola usizo lwezempilo. Abantu siyabanxusa ukuba bangazilaleli izinkoleloze ezidusa isizwe mayelana nokudliwa kwemishanguzo yokuthithibalisa isandulela ngculazi nengculazi uqobo, ngoba ihloliwe, futhi ukusebenza kwayo kuhle kufakazelwa yisayensi.“Ukudliwa kwale mishanguzo ngendlela efanele - ngaphandle kokuphutha - kubalulekile ngoba kuqinisa amasosha omzimba, futhi kukwazi ukwenza igciwane ligcine lingasatholakali egazini. Siyacela nakubantu abadla imishanguzo yesandulela ngculazi kanye nengculazi uqobo ukuthi bakuqonde ukuthi impilo yabo incike kubo uqobo. Bangakuvumeli ukudukiswa ngabanye abantu ngezinqumo ezingabeka impilo yabo engcupheni.“"
    },
    {
        "content": "Izinhlangano ezilwela ukuthi kube nesibonelelo sabangasebenzi kuleli sezizwakalise ukukhathazeka ngohlelo lokuqinisekisa imininingwane yabahola uR370 obuwu-R350 wabangasebenzi njengoba zithi abanye bagcina sebekhishelwe ngaphandle kulolu hlelo.Lezi zinhlangano ezakhe umfelandawonye obizwa nge-Universal Basic Income Coalition (UBIC), zithe uhlelo lokuqinisekisa imininingwane lubakhiphela ngaphandle abadinga lesi sibonelelo ngoba  iningi labo alinawo amaselula anamakhamera okwenza kube nzima ukuthi baqinisekise ukuthi kuseyibo ngempela laba abaholayo.Ngeledlule Isolezwe liye labika ukuthi iSouth African Social Security Agency (Sassa) iqale uhlelo lokuqinisekisa imininingwane yabantu ukuze ilwe nokukhwatshaniswa kwemali.UMnuz Paseka Letsatsi obhekele ezokuxhumana kwaSassa waveza ukuthi kunamaqola azama ukuhlomula kule mali ngakho ukugwema lokhu iSassa icela abahola isibonelelo sabangasebenzi ukuba baqinisekise imininingwane yabo.Abahola isibonelelo sabangasebenzi baye babheke ukuthi isibonelelo sabo sesiphasisiwe yini kanti uma kuvela ukuthi iSassa ifuna baqinisekise imininingwane kufanele bakwenze lokhu.Bazobe sebethola ama-sms amabili, eyodwa ebachazela ukuthi lwenziwa kanjani uhlelo lokuqinisekisa imininingwane bese kuthi eyesibili ine-link okungenwa kuyo ukuze uqinisekise imininingwane.Okwamanje imininingwane iqinisekisa ngale ndlela njengoba iSassa ifuna kuvele ubuso bomuntu oholayo ukuze ibone ukuthi uye ngempela.UNkk Elizabeth Raiter we#Paythegrants okungenye yezinhlangano ezikwi-UBIC, uthe baningi abangeke bayihole imali yabo kaJuni ngenxa yokuthi lolu hlelo lumenyezelwe sekuhambe isikhathi futhi abaningi abanawo amaselula.Uthe yize bekuqonda ukuthi iSassa kufanele ilwe nenkohlakalo kodwa abahambisani nokuthi kukhishwe inyumbazana abantu abahola isibonelelo sabangasebenzi.Ukhale ngokuthi njengoba imisebenzi ingekho abantu abaningi sebeziphilisa ngale mali ngakho ukuphazamiseka kwezinhlelo zokuyihola kunomthelela omubi empilweni yabo.Uphethe ngokuthi bazoqhubeka nokuxoxisana neSassa ukuze kulethwe uhlelo olungeke lukhiphe inyumbazana abangenawo amaselula esimanje anamakhamera."
    },
    {
        "content": "ILUNGU lesigungu esiphezulu kuMasipala waseThekwini, uMnuz Thembo Ntuli, ufuna umkhandlu uxhase izintombi eziya eMkhosini woMhlanga ngendlela efanayo naleyo oxhasa ngayo imicimbi yobumnandi.UNtuli uthe akulungile ukuthi umasipala uxhase ngezigidi zamaRandi imicimbi yobumnandi kodwa uhluleke ukuxhasa ngendlela eyanele izimbali zezwe eziqhamuka eThekwini ezisuke zilibangise eMkhosini woMhlanga.Lokhu ukusho ngesikhathi kuqhubeka umhlangano wesigungu esiphezulu emkhandlwini obuyizolo.Nakuba beziphume ngobuningi izintombi eMkhosini woMhlanga wakulo nyaka obusesigodlweni eNyokeni, ngempelasonto, kube nesikhalo sokuthi izintombi eziningi aziyanga emkhosini ngenxa yokweswela izinto zokuthutha.Imikhandlu eminingi kuthiwa isinciphisile isibalo samabhasi abethutha izintombi.UNtuli uthe imali efakwa umkhandlu ukuxhasa izintombi eziya eMkhosini woMhlanga ayanele.Uthe uMkhosi woMhlanga ubalulekile ekukhuliseni izintombi, wathi umkhandlu awuzuzi lutho ngokufaka izizumbulu emicimbini yobumnandi.“Isibalo sabantwana asijabulisi. Sifaka imali eningi ekuxhaseni imicimbi yobumnandi kodwa asitholi lutho ngayo. UMkhosi woMhlanga ukhuthaza izintombi ukuba zizigcine. Kubi ke ukuthi uma sekufike isikhathi sokuthi izingane ziye kozikhombisa, bese kuba nezinkinga. Lezi izingane zasemakithi ezizigcinile, akufanele ukuthi uma sekufanele ziyozibonakalisa bese kukhalwa ngezimali.”UNtuli uthe kufanele umasipala ushintshe ukwenza.“Kufanele siyilungise le ndaba. Ngiphonsela inselelo bonke abathintekayo ukuba balusukumele udaba. Nginxusa ngisho nohulumeni wesifundazwe ukuba nawo uyilungise le ndaba ngoba iyasithinta sonke.”UDkt Nomagugu Ngobese, weNomkhubulwane Culture and Youth Development Organisation, uthe ziningi izintombi ezingayanga emkhosini wakulo nyaka ngenxa yokushoda kwamabhasi.“Ukube abazali abakhiphi izimali zabo zokugcina, ngabe ziningi kakhulu izintombi ezigcina zingayanga. Uvele uthunyelwe ibhasi eyodwa ekubeni unezingane eziwu-400, bese uyaxakeka ukuthi uzozenza njani lezi ezinye. Okuxakayo ukuthi uma kuyiwa emaralini, amabhasi agunquza nabantu abathathu.”UDkt Ngobese uthe le nkinga babhekana nayo minyaka yonke.“Amaphutha maningi lapha komasipala. Kuyasho ukuthi benza into abangayithandi. Angikhumbuli ukuthi bake bayithanda le nto, bayenza ngoba nakhu bephoqelekile. Vele ke uma wenza into ongayithandi, kuzokuba namaphutha.”UDkt Ngobese ukhuthaze abazali bezintombi ukuthi bangathembeli komasipala.“Mina nje engingakuphakamisa ukuthi abazali abaqale ukuqongelela ngoJanuwari. Kufanele sikwazi ukuzimela ngoba uma uncike kumuntu uvela obala uma loyo muntu esesusa isandla."
    },
    {
        "content": "USOLA ukuthi isikhumba esilumayo esibukeka njengesenyoka yisona esimfakela isigcwagcwa kubaqashi owesifazane waseMtubatubaUNksz Mbali Msweli (31) othi wazalwa enesikhumba esomile, esilumayo bese siyebuza bese sidala izikwele emzimbeni sibukeke njengesenyoka, yisona esidala ukuthi angaqashwa emizini yabantu.Uthi abantu abaningi bacabanga ukuthi lesi sifo siyathathelana.\"Sengizame kaningi ukuthola umsebenzi, kwezinye izikhathi ngiwuthole owokusebenza endlini kodwa uma sengifika umqashi athi useshintshe umqondo.“Umane athi uzobuye angibize, angabe esangibiza. Muva nje ngike ngathola ithuba lokwenza uqeqesho-msebenzi obeluzokwenza ukuthi mina nabanye ebesinabo siqashwe sibe ngonogada.“Abanye babiziwe mina angibizwanga, kulokhu kuthiwa asikaveli isikhala. Yize engekho oshilo ukuthi inkinga yisikhumba sami kodwa ngiyabona ukuthi yisona ngoba abantu besaba nokusondela eduze kwami,\" kusho yena.Uthe esikoleni nakhona wayefunda kanzima izingane zimcwasa. Kunesikhathi lapho aze wasizwa uMnuz Lawrence Mthombeni owake waba imeya yaseMkhanyakude owayenebala elimhlophe. Wakhuluma nezingane ngesimo sesikhumba sakhe ezitshela nokuthi asithelelani.\"Ubaba uMthombeni wangisiza, ezinye izingane zangemukela kodwa akuzange kuphele ukuthi ziyangesaba.“Abantu basemphakathini nabo banakho ukungibuka ngendlela ehlukile, yize ngikhulele kubo,\" kuchaza uNksz Msweli.Mayelana nokwelashwa uthe wagcina esekhathele ukuya emtholampilo ngoba ubenikwa i-Aqueous Cream  abebona ingamsizi.Ngo-2018 uthe wadluliselwa esibhedlela iNgwelezane waya eKing Edward, watshelwa khona ukuthi isifo anaso aselapheki. Wanikwa into yokugcoba engamphathanga kahle nayo i-Aqueous Cream. Udokotela wakhe wamyekisa yona wamnika i-Aqueous kuphela, waze waziyekela ukuyilanda ngoba ebona ingamsizi.UDokotela wesikhumba uDkt Mamello Ntsele osebenza ezibhedlela iKing Edward naseCrompton, uthe nakuba engasihlolanga lesi siguli kodwa kubukeka sengathi sineLamellar Ichthyosis, okuyisifo esiwufuzo esidala ukuthi isikhumba some ngokwedlulele.\" Lesi sifo asilapheki ngoba siwufuzo kodwa ikhona imithi engamaphilisi yokusilawula enikezwa iziguli ezinisaso okumele ziyisebenzise impilo yazo yonke.“Iziguli eziningi zibuye zikhathale ngoba zisuke zifuna into ezozelapha.“Ngingeluleka ngokuthi lesi siguli sibuyele esibhedlela ukuze sithole usizo njengoba kusebusika nje isikhumba soma kakhulu, siyebuza nakho okubuhlungu. Le mithi engiyishoyo isiza kuleso simo,\" kusho uDkt Ntsele."
    },
    {
        "content": "ISIKOLE esikhiqize inqwaba yamaqhawe, ikakhulukazi ababhali abahlonishwa nasezingeni lomhlaba, iGcotsheni Higher Primary, sizogubha iminyaka ewu-100 sasungulwa ngendumezulu yomcimbi.Usihlalo wethimba elihlela le ndumezulu yomcimbi, uDkt Nakanjani Sibiya, uthe umgubho uzoba kulesi sikole ngoJulayi 6 kulo nyaka. “Kulo mkhosi kuzobe kumenywe bonke abake bafunda kulesi sikole, amalungu omphakathi ngokunjalo nabahlobo beGcotsheni abavela emikhakheni ehlukahlukene. Bangaphezu kuka-500 okulindelwe ukuba bathamele umcimbi.”IGcotsheni idume ngokuba yindawo okwazalelwa kuyona ababhali abayizingwazi abanjengoSolwazi uDBZ Ntuli nabanye. USibiya uthe empeleni babalelwa eshumini ababhali abadabuka eGcotsheni futhi zibalelwa ku-200 izincwadi abazibhale ngabodwana noma ngokuhlanganyela. Uthe singakhula kakhulu isibalo sezincwadi uma kubalwa nalezo abazibhale nabalobi bakwezinye izindawo. “Ngokwesibonelo nje, uPB Maphumulo usebhale amanoveli awu-11, imidlalo emide neyomsakazo ewuchungechunge ewu-14, kanti zingaphezu kuka-150 izindaba ezimfushane nemidlalo emifushane eziphume osibeni lwaseGcotsheni. Kusukela ngo1963 kuze nganeno, cishe akekho umuntu ofunde isiZulu esikoleni noma esikhungweni semfundo ephakeme ongakaze ayifunde incwadi, okungenani yombhali oyedwa waseGcotsheni”USibiya, wodumo lwencwadi ethi Bengithi Lizokuna nethi Kuxolelwa Abanjani, uthe bambalwa kakhulu abaziyo ukuthi owayeyisishoshovu somzabalazo owasocongwa ngo-1990, uMbuso Shabalala, wafunda eGcotsheni.“Wayekhaliphe ngendlela exakile umfo kaMshengu, evame ukweqiswa amakilasi athile. Sasisagcina kwaStandard 4 (Grade 6)isikole, kwathi phakathi nonyaka uthishanhloko, uMthembu wenza izinhlelo zokuba adlulele kwesinye isikole ukuze ayofunda uStandard 5 (Grade 7), nakhona wafike wabaqwaqwada nanxa wayefike phakathi nonyaka”USibiya uthe ngale kwegalelo kwezemfundo, kwezemibhalo nakwezokulwela inkululeko, likhulu neqhaza labantu abavamile nje baseGcotsheni okwathi noma bengafunde kuyaphi, kokunye bengafunde nhlobo, bakwazi ukusungula amabhizinisi anjengezitolo, ezokuthutha, ezolimo, baphemba amabandla enkolo, babalwa nezikhuthali nakwezinye izinhlaka nemikhakha.USibiya unxuse osomabhizinisi, iminyango kahulumeni nomasipala ukuba  baphonse itshe esivivaneni ukuze lo mcimbi ube sezingeni elicokeme. Esephetha uthe abafuna ulwazi oluthe thuthu bengambhalela kwi-email ethi:[email protected] noma unobhala [email protected]."
    },
    {
        "content": "SIKHULU isililo ngokubulawa kwenyanga yaseMlaza, uMnuz Nhlanhla \"Sibushebushe\" Cele, obese esinde izikhawu bemhlasela.UCele wazakhela udumo olukhulu ngembiza esiza amadoda ekamelweni, iSibushebushe.Ukuduma kwale mbiza kaCele yikhona okwadala ukuthi naye agcine esebizwa ngoSibushebushe.Udutshulwe izinhlamvu eziyisithupha ekhanda esendaweni yakhe yokudayisa utshwala iYellow Lounge, eMlaza.Kuvela ukuthi wehle emotweni kwase kuqhamuka amadoda amathathu avulela ngenhlamvu ebhekise kuyena, amdubula ekhanda nasesifubeni.Abahlaseli kuvela ukuthi bathathe nemali yakhe ebilinganiselwa ku-R40 000.Uphuthunyiswe esibhedlela eMshiyeni nokuyilapho ashonele khona.Ngonyaka owedlule, bamhlasela bamdubula ngentululwane yezinhlamvu kodwa wasinda, wayolala esibhedlela.Kuvela ukuthi nakulo nyaka bazamile ukumdubula nakhona baphinde behluleka.Izolo, amalungu ebandla abekade elihola, iDwala Lokuphila, abeseqalile ukuthutheleka kubo kwa-A, eMlaza, ezobhonga emswaneni.Okuqaphelekile ukuthi sikhulu isililo kumalungu alo ngokubulawa kukaCele.Abelimisa ngesihloko elokuthi afe olwembiza achaza uCele njengomholi obeqotho ebandleni eqinisekisa ukuthi zonke izinto zihamba kahle. Ibandla abelihola linamagatsha kusona sonke isifundazwe.Umfowabo kamufi, uMnuz Thembile Cele, uthe badunguza ebumnyameni ngokuthi ngabe obani abambulele. Uthe bagqemeke engeqiwa ntwala.Uthe bakhathazekile ngokuthi ubani lo obelandela umfowabo kangaka.UCele ubedume kakhulu ngeziphrofetho zakhe ebezishaya emhlolweni. Abantu abaningi bebejwayele ukufika kwakhe bezokwenza imhlahlo njengoba ebedume ngokungashayi eceleni, egagula abantu ngamagama.Eminyakeni eyedlule, kwavela udaba lomunye umndeni ayekade ecuphe kuwona ithuna kwasa ngakusasa kubanjwe umkhunkuli.Ngaphandle kwendawo iYellow Lounge, ubephinde abe nezindlu zokuqashisa. Kuwona wonke amabhizinisi akhe balinganiselwa ku-100 abasebenzi abebaqashile. Ubenesithabathaba somuzi esikwa-Q, eMlaza.Ubengakufihli ukuthi uzifela kangakanani ngeqembu i-Inkatha Freedom Party (IFP).Waduma kakhulu nangesikhathi enze umngcwabo wenkawu yakhe, u-2 Pool ayekade eduma ngokuhlezi ehamba nayo.Njalo ngoDisemba ubethengela imindeni engu-100 igilosa yokudla. Wayevamise ukuzwakala kakhulu oKhozini nasemsakazweni Izwi LoMzansi.Ubenenqwaba yezimoto abebuye ezisebenzisele ukuhambisa amalungu ebandla lakhe.Kune-prank call ayenziwa nguKini Shandu lapho okwakuzwakala khona uCele emsabisa ngokuthi uzomthumelela ngezulu.Kwake kwabhalwa nodaba ngowesilisa waseThekwini okuthiwa wayekhala ezimathonsi ngokuthi wathenga umvusankunzi iSibushebushe kuCele, induku yakhe yama unomphele. Kuthiwa lo wesilisa wayeseze washiywa wunkosikazi wakhe ngoba wayekhala ngomyeni wakhe owayesefuna ucansi zonke izinsuku nenduku ingawi.Kwesinye isigameko, uCele wake wathukana nomkhwekazi wakhe bebanga ukuthi umkhwekazi umphuce indodakazi yakhe. Kuthiwa umkhwekazi wafika emzini kaCele wathatha indodakazi yakhe nomzukulu wabaleka nabo uCele engekho.Ushona nje, bekunecala abelihamba ebophe yena umkhwekazi wakhe efuna inhlawulo ka-R600 000. Kulelo cala waxosha ummeli wakhe isigubhukane ekhala ngokuthi wenza kancane.Endaweni yakhe iYellow Lounge wake wasungula umcimbi wabesifazane abebedansela amakhasimende akhe benqunu njalo uma kunguLwesihlanu ebusuku. Kwakufika ngisho nabefundisi bephulula izinqe zamantombzane. Kwakuba uyena uCele owayebuye apotshozele abantu ukuthi abamaphi amabandla labo bafundisi.Amaphoyisa abengakayiphenduli imibuzo athunyelelwe yona ngalolu daba. "
    },
    {
        "content": "IQEMBU loMkhonto Wesizwe Party lidlulise amazwi enduduzo emindenini yamalungu alo ashone engozini enyantisa igazi eyenzeke eSambaba, eKranskop ngoMgqibelo.Ngokwesitatimende saleli qembu, ayisithupha amalungu ashone ngesikhathi itekisi abebehamba ngayo iginqika yokheleka ngomlilo ngo-11 ekuseni.Kuthiwa amalungu eMK abelibangise KwaDakw’udunuse, eNkandla emzini womholi weqembu uJacob Zuma, emcimbini wokuhlonipha unkosikazi wakhe wokuqala uNkk Sizakele MaKhumalo Zuma.“Ngeke sikwazi ukubuchaza ubuhlungu esibuzwayo ngalesi simo esisehlele. Sidlulisa amazwi enduduzo emindenini nasezihlotsheni zabashonile.”Leli qembu lifisele abasindile ukululama okusheshayo esibhedlela."
    },
    {
        "content": "UMCHAZE njengomuntu obenothando nobewusizo emphakathini umndeni womhluzi weSolezwe, uMnuz Mbongeni John Khuzwayo (68) oshone kungazelele muntu.Ngokusho kwelungu lomndeni, uNkk Nomusa Khuzwayo, umufi obedume ngelikaMnguni ushona nje, umndeni uvele usemanzini ngendodana yakhe, uMnuz Smanga Khuzwayo (25) oshone ngoLwesihlanu.Bobabili bashonele esibhedlela esiKwaMashu, iPixley ka Isaka Seme emva kokugula isikhashana.UNkk Khuzwayo uthe uMnguni uthathwe wushukela okhuphuke ngoLwesibili ngesikhathi kungeniswa esibhedlela uSmanga, exinwe yisisu.“Ubesondelene kakhulu ubaba noSmanga. Ngesikhathi eqalwa ukugula uSmanga, ubaba naye uvele wagula isigubhukane, ekhushukelwa ushukela,” kuchaza uNkk Khuzwayo.Uthi kumqinisile uSmanga ukugula ngoLwesihlanu, wahlelelwa ukuthi ayohlizwa, okugcine kungenzekanga, njengoba evele washona engakayiswa egumbini labahlinzwayo.“Ubaba besingakamtsheli ukuthi uSmanga ushonile njengoba eshona namuhla (esho izolo). Sicabanga ukuthi uzizwele egazini ukuthi indodana yakhe ayisekho,” kusho uNkk Khuzwayo.Uthe ubenothando oluyisimanga emndenini wakhe, athi uma ephuma emsebenzini, ababingelele ngokumoyizela uma engena ngomnyango.Uthe emphakathini ubewusizo njengoba bebeye bezwe abantu sebebonga, bethi wabasiza bexakekile.UMnguni ubengowokudabula eNhlangakazi eNdwedwe kodwa ehlala eNtuzuma.  Ushona nje, ubesesebenzele Isolezwe iminyaka eyevile kweyisihlanu.Phakathi kweminye imithombo yabezindaba ayisebenzele, iBBC, Um’Afrika neLanga."
    },
    {
        "content": "BATHWALE izandla emakhanda, babalisa abebejutshwe yiqembu i-MK ePhalamende, okumanje banikwe izincwadi ezibaxoshayo ngemuva kwenyanga eyodwa befudukele eKapa.Amalungu angamanye awu-18 i-MK eqinisekise ukuthi iwasusile ePhalamende, athi ebese efudukile benzela ukusondezela umsebenzi omusha. Abanye bese beyekise amakhosikazi imisebenzi, bayekisa izingane ezikoleni nabo besula emisebenzini abebeyenza njengoba bebazi ukuthi bayogxila eKapa, ePhalamende.Bakhala ngabathile kuleli qembu abaxovayo, ababakhiphe ngoba befuna ukufaka izintombi zabo, izihlobo kanjalo nabangani babo. Ayisalanga ngaphandle nendodakazi yomholi waleli qembu uMnuz Jacob Zuma, uNksz Duduzile Zuma-Sambudla, abayikhomba ngenjumbane ukuthi ibhokile ekubulaleni leli qembu abalithandayo.Abanye bebengothisha, abefundisi, ababesebenza eminyangweni kahulumeni ehlukene kanti abanye abaholi bomdabu.Okubakhalisa kakhulu ngukuthi bese bethenge izimoto, bathuthela eKapa nemindeni yabo, okuyizingane kanjalo naphathina babo ababayekise nemisebenzi yabo ukuze bayoqala kabusha impilo eKapa lodumo. Leli qembu limemezele ukuthi lihoxise amalungu angu-18 ePhalamende. La malungu lithe angu-12 awo ayevele azi ukuthi azodeda inkundla emuva kokufungiswa kodwa akhetha ukuqhubeka. Ayisithupha ayengekho ngesikhathi kufungiswa ngenxa yokungaphatheki kahle nangezinye izizathu.Omunye wabaxoshiwe osuka KwaZulu-Natal okhulume neSolezwe wacela ukungavezwa, uthe ibuhlungu into ebehlele wathi akayifiseli ngisho isitha sakhe.Uveze ukuthi izindaba zokuxoshwa kwabo zibafikele besemaqeleni lapho bejutshwe khona ezifundazweni ezehlukene.“Siqale ukubona ezinkundleni zokuxhumana ukuthi sixoshiwe. Incwadi ifike ngo-Agasti 7, isuka ePhalamende iveza ukuthi iqembu lithi selihoxise ubulungu bethu. Asikaze sizwe lutho evela eqenjini mayelana nalokhu kuhoxiswa kobulungu. Sithuke soma nesixoshwe nabo ngoba besimatasa sijutshwe kwezinye izifundazwe, senza umsebenzi weqembu.” Ukhale ngokuthi usule lapho ebesebenza khona ngoba eseyosebenza ngokugcwele eKapa.“Amanga ukuthi kukhona umuntu owavuma ukufungiswa ebe azi ukuthi uzokhishwa emuva kwenyanga. Abaxova iqembu bafuna ukufaka izintombi zabo, abangani, imindeni yabo kanjalo nezihlobo zabo. Okubuhlungu ngukuthi bayalixova iqembu. Sikhulu isililo, yimbi le nto eyenziwe kubantu nguMkhonto,” kubalisa oxoshiwe.Omunye wabaxoshiwe naye ongeke avezwe, ukhale ngokuthi indodakazi kaZuma iyona eshaya amaphiko.“Iyona efaka abangani bayo ezikhundleni ezishiywe yithina. UZuma zinhlanu izikhundla abefuna ukufaka abantu azogadla ngabo abafana noBrian Molefe, Papa Penny, Lucky Montana nabanye. Siwusebenzele uMkhonto kusuka nyakenye wabunjwa. Besikhankasa ngemali yethu, sehla senyuka kuyona yonke imikhankaso kodwa manje sesikhishwa okwezinja.” Uveze ukuthi ngoLwesihlanu abaxhumanisi nabagqugquzeli be-MK eKZN bayile kuZuma eNkandla, lapho behlale khona kwaze kwahlwa, bemkhalela ngezinto eziningi ezingahambi kahle eqenjini.“Wabikelwa ngezinkinga zokungabi khona kwezinhlaka ezikhethwe ngokusemthethweni ezenza kube nabazenzela umathanda eqenjini. Ubikelwe nangendodakazi yakhe ebulala iqembu. Sekucacile ukuthi uma ngase iNkosi imkhumbule, i-MK kuyophela ngayo iyofana ne-NFP ne-Cope. Abantu bayayithanda i-MK kodwa uma izinto zenzeka kanje, bazoyiduba.” Abaxoshiwe bathe bazolinda iPhalamende lize libaxoshe.“Okwamanje sisathole izincwadi zasePhalamende, elithe asixazulule le nkinga eqenjini noma siye enkantolo. Asikafiki odabeni lokuya enkantolo ngoba sisafuna ukubonana nobaba (Zuma), simbikele. Uma uzama ukuya eNkandla uyavalelwa ngaphandle, kungasa ungangenanga wabonana nomengameli. Asifuni ukuxova iqembu ngoba siyalithanda futhi asingenanga ngopotsho noma ngomkhoshosho ngoba amagama ethu afakwa ohlwini ngendlela eqondile.” Okhulumela i-MK, uMnuz Nhlamulo Ndhlela, esitatimendini uthe lizoqhubeka lusefe ulwandle kwabangena ngomkhoshosho ohlwini lwasePhalamende futhi abahlonizi ngokubakhomba indlela."
    },
    {
        "content": "SIBE muncu isimo, kwaqhuma isililo kumalungu emindeni nezihlobo zabayisishiyagalolunye abaqothwe amaphoyisa eDesai, eMariannhill entathakusa ngoLwesithathu.Abasolwa abaneminyaka ephakathi kuka18 no-26 iningi labo okuthiwa lalaxaza isikole, bafe ujuqu kulesi sigameko okuthiwa bebedubulana namaphoyisa.  Kuvele ukuthi bebehlalise lubhojozi izakhamuzi ezithe  liphume nobovu ngesikhathi kusabalala lezi zindaba.Ngakolunye uhlangothi, izihlobo namalungu emindeni bakhihle isililo emva kokukhomba nokuqinisekisa ukuthi abafe kulesi sigameko bayigazi labo.“Mhlawumbe umfana wami ufele ubala. Ubengayenzi le nto asolelwa kuyo, ubengayenzi,” kusho owesilisa ozichaze njengoyise womunye wabafe kufdutshulwana. Kuthe uma esondela kwabezindaba ezokhuluma nabo, wahetshezwa owesifazane othile obethi akangasho lutho. Ngesikhathi Isolezwe lifika kule ndawo kuseluvivi, amanye amalungu omphakathi angomakhelwane abasondelene nalapho kwenzeke khona isehlo, abesabuzana ukuthi kwenzekeni. Sebezwa ukuthi kukhona asebedutshuliwe abahlala endlini eseceleni komgwaqo, iningi labo liswabulukile libonga linconcoza ngomsebenzi wamaphoyisa. Iningi lemiqasho nemizi eseduzane nendawo yesigameko ibilenga izingidi, eminye isifana namanxiwa, njengoba kuthiwa abasolwa bebengongqongqoshe kule ndawo.“Kuzoke kushaye umoya.  Ukuba kuya ngami besizohlanganisa imali sishise inyama sijabulele lolu suku. Bese sethuka izanya ngoba bebegqekeza endlini, bebamba inkunzi, bedlwengula kanti bebephatha izibhamu ezinzima, besatshwa,” usho kanje omunye.Omunye ubevele ngewindi ebukela phesheya komgwaqo amaphoyisa ematasa eqoqa ubufakazi, omakhelwane bemhalalisela bethi uzoke aphumule.Ekhuluma neSolezwe, uthe ubesenezinyanga nje ezimbalwa ebuyele ekhaya abeselishiye iminyaka emithathu ngenxa yabasolwa abebezicanasela. Uthe ubelala obenyoni njengoba ebengumakhelwane walapho bekuhlala khona ababulewe. Usho lokhu nje, indawo okwakuyibhizinisi lokukhanda izimoto nomuzi kaMnuz Nguboyezizwe Ncube owayewumakhenikha owadutshulwa ngoFebhuwari  nyakenye, usuyinxiwa njengoba kuthiwa umndeni wathutha emva kokubulawa kwakhe. Kulesi sigameko kwabulawa abahlanu, okungomakhenikha ababili nabasebenzi babo abahlanu ezigamekweni ezenzeka ngosuku olulodwa emizini ekhona endaweni, ngesikhathi besebenza. Umholi womphakathi uMnuz Zama Khumalo, uthe isigameko sokubulawa komakhenikha senzeka emva kokuthi sekuzwakele ukuthi bafuna ukubiza umhlangano womphakathi ukuze kuliwe nobugebengu.“Umphakathi ufanele ukujabula. Singebhiyoze  ngokufa kwabantu kodwa ngeke ngigxeke umphakathi ngokujabula kwawo ngoba bebewuhlalise kanzima. Kwenzeka lokhu nje besisanda kubiza umhlangano womphakathi, sakhuluma nabagilwa balobu bugebengu bakhuluma  ngobuhlungu ababuzwayo,” kuchaza uKhumalo.Omunye uthe ukubulawa kwabasolwa kwenzeke kungakapheli namahora amangaki bebambe inkunzi owokufika oyilungu lomphakathi elikhonziwe, bamphuca u-R40 wakhe abeyothenga azokudla esitolo kwazise bekuwusuku lokuqala ephume ebhandeni ezile ukudla inyanga yonke ngokwenkolo yamaSulumane.UMphathiswa woMnyango wezokuThutha ukuPhepha nokuXhumana koMphakathi, uMnuz Sipho Hlomuka, uncome umsebenzi wamaphoyisa.Okhulumela amaphoyisa KwaZulu-Natal, uthe abasolwa badubule kuqala babhekisa amaphoyiseni, aphendula.“Amaphoyisa ngesikhathi efika endaweni yesehlo, angqongqoze emnyango okungesiwo, abasolwa abebekwenye indlu badubula bebhekise kuwona, aphendula ngendlela efanayo. Kufe abayisishiyagalolunye, kanti alikho iphoyisa elilimalile. Amaphoyisa athole izibhamu ezintathu ezincane nesisodwa esikhulu, kanti kusathungathwa abanye ababili okuthiwa bayingxenye yale migulukudu abasagcwele amathafa,” usho kanje."
    },
    {
        "content": "KUBIKWA ukuthi inkinga yokucishwa kukagesi ngenhloso yokuwonga iyona eholele ekutheni kudilizwe amakhulu abantu enkampanini ethandwa ngabaningi kuleli.ISter-Kinekor eyaziwa ngokuba sezinxanxatheleni ezehlukene kuleli ikhiphe isimemezelo sokuthi izodiliza abasebenzi abangu-236 futhi izovala ama-cinema ayisishiyagalolunye ezifundazweni ezintathu iGauteng, KwaZulu-Natal neWestern Cape.Ama-cinema azovalwa aseBayside (WC), Boardwalk (KZN), Mimosa (KZN), Shelly Beach (KZN), Cedar Square (GP), Maponya (GP), Matlosana (GP), Southgate (GP) neSterland (GP)"
    },
    {
        "content": "Sikhulu isililo ngomculi wokholo okuthiwa udutshulwe wabulawa wumyeni wakhe esesontweni ngoMgqibelo.Lesi sigameko kuthiwa senzeke eMadonde Shadani ngabo-6 ntambama.Kubikwa ukuthi umsolwa ungene emagcekeni esonto ngesikhathi ibandla lisadumisa, wadubula ephindelela umkakhe (45) waphelela endaweni yesigameko.Ngokwesitatimende samaphoyisa, umsolwa ongaziwa iminyaka yakhe, ubaleke ngeToyota Corolla e-silver grey.Okhulumela amaphoyisa aseLimpopo uColonel Malesela Ledwaba, utshele Isolezwe ngoLwesibili ekuseni ukuthi umsolwa uboshwe ngoMsombuluko ebusuku.Uthe uzinikele yena emaphoyiseni.\"Uzovela enkantolo kusasa (ngoLwesibili) nokuyilapho sizodalula khona igama lobulewe,\" kusho uLedwaba.Yize igama lakhe lingadalulwanga kodwa iZimoja ibike ukuthi umufi nguFuni Mbedzi obecula phambili eqenjini iWorship House.Leli qembu laseLimpopo elineminyaka engu-20 likhona, lisanda kukhipha i-albhamu entsha iWorship House Celebration 20 (Live at Worship House Church Limpopo, 2023).Esitatimendeni esishicilelwe kuFacebook, iqembu likuqinisekisile ukushona kukaFuni, ongomunye wabebecula phambili kulona.Lithe uqale ukucula eqenjini kusuka likhipha i-albhamu yesibili.Iqembu liphinde lahlehlisa umcimbi wokwethulwa kwe-albhamu yalo obuzoba sePitoli ngempelasonto.\"Usuku olusha luzomenyezelwa maduze. Siyakubonga konke ukwesekwa ikakhulukazi kulesi sikhathi esinzima esidlula kuso njengeWorship House Family.\"Sinxuse ukuthi kuqhutshekwe nokukhulekelwa kwemindeni ethintekayo.Abantu baphawule ekhasini leqembu bethi sengathi umoya wakhe ungaphumula ngokuthula."
    },
    {
        "content": "KUQHUME isililo enkantolo ngesikhathi ijaji ligweba uscabha wetekisi udilikajele neminyaka engu-38 ngaphezulu ngecala lokubulala owayengumshayeli wemoto ekhokhelwa ngebanga elihambile eMbilo, eThekwini.IJaji KQ Hadebe, eNkantolo eNkulu yaseThekwini ligwebe uSambulo Mngomezulu (38) udilikajele ngecala lokubulala uMnuz Griffits Mndeni Gumede (37).Uphinde wagwetshwa eminye engu-18 ngecala lokuduna iVW Polo empunga  kusetshenziswa indlakadla, engu-15 ngokutholakala nesibhamu nemihlanu ngokutholwa nezinhlamvu.UMngomezulu uphucwe ilungelo lokuthi aphinde aphathe isibhamu esisemthethweni ngezandla zakhe.Umshushisi u-Advocate Gugu Xulu watshela inkantolo ukuthi ababulali bakaGumede bazenza abantu abaqasha imoto kanti bafuna ukumgebenga.Sasingakathathwa nasendaweni yesigameko isidumbu sikaGumede nemoto yakhe isanda kubizwa emoyeni, waboshwa eseKwaMashu, uMngomezulu.Wayekade engaphandle ngoshwele onikezwa iziboshwa uMngomezulu eboshwa.Wayedonsa isigwebo seminyaka engu-23 ngoxhaxha lamacala okukhona kuwona awokugqekeza, ukubamba inkunzi kuhlonyiwe, ukutholakala nesibhamu nezinhlamvu okungekho emthethweni.NgoLwesihlanu, olwedlule uMngomezulu uxolisile emndenini kaGumede usenkantolo okuthe emuva kwesigwebo, umndeni walunqaba uxolo lwakhe.Eseshona emgodini ebuyela ezitokisini uMngomezulu, uvele washwiba izandla samuntu ophebeza obekukade kushiwo umndeni kamufi abebemvalelisa bekhihla isililo.Ngaphambi kwalokho ijaji lithe uMngomezulu ungumuntu ongeke aphinde ahlumeleliseke isimilo ngoba ekukhuleni kwakhe ubengena ephuma ejele ngamacala afana nagwetshelwe wona izolo.Likhale nangesihlava sokubulawa kwabenza umsebenzi ofana nokamufi lathi kuwumsebenzi wenkantolo ukubagixabeza ngezigwebo eziqinile abagila le migilingwane..“Ibhizinisi ayekulona umufi libuyisa ithemba kubantu ukuthi bazosizakala esikhathini lapho imisebenzi ingekho khona. Nsuku zonke bayabulawa abakuleli bhizinisi baphucwe izimoto zabo,” kusho ijaji.Ijaji lithe wayezenzisa uMngomezulu ecela uxolo efuna ukudatshukelwa ekubeni waqale wabambezela ukuqala nokuphothulwa kwecala ebashonisa le nale. “Waxolisa ngoba wenzela wena kungeve  kusuka ngaphakathi kuwena. Sikuphi isidingo sokubulala umuntu owayengalwi futhi engahlomile? Isenzo sakho sasiwubuqaba. Umufi ubengumuntu omncane, ethembekile futhi enakekela abantwana bakhe nomndeni. Ngenxa yesenzo sakho esimbi kwashabalala lokho. Amanxeba ayesendaweni ebucayi, nanenza isiqiniseko sokuthi akasindi,” kusho ijaji.Umufi washiya emhlabeni umndeni, izingane ezimbili nenye unina ayeyikhulelwea. Ngokwezitatimende ezifundwe enkantolo, izingane ziqhatha usizi, ziswele futhi zintula imali.Unina wengane kamufi yena, uthe washayeka phansi wavuka esibhedlela ezwa ukuthi ushonile uGumede. Uthe uGumede wayebondla, usephila ngokukhangezwa izimpahla zengane eyake yaphila ngamanzi abhoyiliwe isonto lonke iswele ubisi.Ilungu lomndeni kaGumede, elicele kugodlwe igama lalo, lithe nakuba bejabule ngesigwebo esinikezwe uMngomezulu, esibathoba amanxeba, kodwa basenemibuzo engakaphenduleki ukuthi wayebulawelani futhi baphi abanye ababulali bakhe?"
    },
    {
        "content": "ISILO uMisuzulu kaZwelithini sibumbe ikomiti elizoseluleka ngesinqumo odabeni lokuhlwithwa umbhobho kuNdunankulu kaZulu uMfundisi uThulasizwe Buthelezi, okwenziwa wuSihlalo we-ANC eKZN uMnuz Siboniso Duma.UNdunankulu kaZulu uButhelezi uthumele isitatimende ngokubunjwa kwekomiti elizobheka lolu daba oluwundabamlonyeni. UDuma wethusa abaningi ehlwitha uButhelezi umbhobho ethula iSilo emcimbini owawukwaCeza oLundi.Umcimbi okwenzeka kuwona lesi sigameko kwakungowokukhumbula iSilo uDinuzulu kaCetshwayo esakhothama eminyakeni engu-110 eyedlule. Udaba lukaDuma noButhelezi lwasabalala ezinkundleni zokuxhumana abantu bebabaza abangakaze bakubone.UButhelezi uthe iSilo siqoke ikomiti okukhona kulona inkosi uSifiso Shinga ewuSihlalo wamakhosi esifundazweni. Kukhona nenkosi uNgqayizivele Sithole eyiPhini likaShinga, inkosi Phathisizwe Chiliza eyiPhini likaNdunankulu kaZulu. Kukhona nenkosi uRussell Cebekhulu ewuSihlalo wamakhosi eKing Cetshwayo, yinkosi uZulu yakwaNgenetsheni, yinkosi uXulu eNkandla nenkosi uMpungose yesifunda iZululand. Kukhona noMntwana uVanana Zulu wendlu yaKwaMinyamanzi ongumkhuzi wamabutho kaZulu.Ekomitini kuvela negama likaMntwana uZeblon Zulu waKwaMandlakazi noMntwana uVusi Zulu waseMahhashini. UButhelezi uthe iSilo sifisa ukwelulekwa ngalolu daba nokuthi yikuphi okungenziwa ukuze kungaphindi okwenzekile.Khonamanjalo uMengameli we-IFP uMnuz Velenkosini Hlabisa ubize isithangami sabezndaba eThekwini ngalolu daba. UHlabisa umemezele ukuthi usebhalele uMenagmeli we-ANC uCyril Ramaphosa ecela ukuthi athumele amalungu esigungu esiphezulu amathathu. Uthe uHlabisa nabo bazokhipha amathathu kuhlanganwe kuxoxwe.UHlabisa uthe bakhathazwa wukuthi kunemizamo yokuyamanisa i-IFP nezenzo zodlame nokuyinto engeyinhle. Uthe bazimsele ngokuthi kube nokhetho olunokuthula."
    },
    {
        "content": "ISILO samaBandla uMisuZulu kaZwelithini, sithi size sisole ukuthi kukhona abalaya sona uma sibheka imbedumehlwana yobugebengu esifundazweni KwaZulu-Natal ezinsukwini zokubusa kwaso. ISilo sisho kanje enkulumweni yaso eMkhosini woMhlanga esigodlweni eMachobeni ngempelasonto lapho sivule isifuba ngevuso laso ngezehlakalo zokubulawa kwabantu, ukudlwengulwa kwabesifazane nezingane kanjalo nokuqhuma kwesibhamu umlibe esifundazweni. IMbube ithe okuyikhathaza kakhulu ngukuthi lesi sifundazwe yisona esihamba phambili ngalezi zinto.Sikhuze lesi sihlava sathi sekwanele, akwenziwe okuthile ngoba yisona abayogcina sebesikhomba ngomunwe ukuthi isimo saphuma esandleni ngesikhathi siseSihlalweni.“Angibulali ubuthongo. Eyokubulawa kwabantu, ukudlwengulwa kwabesifazane nezingane, kanjalo nokuqhuma kwesibhamu esifundazweni sakithi. Angazi noma ngalezi zehlakalo kuyalwa mina yini,” kusho iSilo.UMkhosi obuseMachobeni, eNgwavuma, wandulela omkhulu ozoba ngempelasonto KwaNongoma.ISilo sithe sizohlanganisa amakhanda noNdunankulu waso uMfu Thulasizwe Buthelezi, noNdunankulu wesifundazwe uMnuz Thami Ntuli, ngezehlakalo zobugebengu.“Kumele siyixoxe le ndaba ngoba iyangikhathaza. Umkhuzi wamaPhoyisa esifundazweni, ubaba uMkhwanazi (Lt-Gen Nhlanhla Mkhwanazi), usebenza ngokuzikhandla elwa nobugebengu,” kusho iMbube.INgonyama ithe lesi sifundazwe kumele sidume ngezinto ezinhle.“Kungani nje singadumi ngokuthi sihamba phambili ngezolimo? Noma ngabe siduma ngokuthi sihamba phambili kwezemfundo, hhayi ngobugebengu.” Sithe okugujwa kakhulu kulo nyaka ngukuphela kweminyaka engu-40 ukhona lo mkhosi. “Ngiyafisa ukuthi niqhubeke nibambisane nami njengoba benibambisene kahle noMdlokombane. Lo mkhosi namanje usekhona, okusho khona ukuthi izinhlanhla zilokhu zikhona,” kusho iMbube. UNtuli uthe ezinsukwini ezimbalwa uzobe eqeda izinsuku eziyikhulu esihlalweni sobuNdunankulu.Uthe bafike kuhulumeni imali ingekho, kanjalo lesi sifundazwe singaphansi kwesimo esibucayi. “Sifice izinga lobugebengu liphezulu okubalwa nokubulawa kwamakhosi nezingane. Anginamahloni Silo ukuthi uhulumeni wakho ubukhosi oyinhloko yabo buyingxenye yesixazululo. Ubugebengu sibufice budlangile ngaphakathi nangaphandle kukahulumeni. Sesiqalile ukubuphunga ngenhloso yokubuqeda.”Uthe baqale umkhankaso wokukhuculula abokufika kuleli abakuleli ngokungekho emthethweni oqale eThekwini.Uthe ngeke bayeke isifundazwe sibuswe yizigebengu.Uncome izintombi ebezihambele uMhlanga athe izibalo zazo zikhula minyaka yonke.“Njengohulumeni weSilo, siyazibophezela ekutheni yonke le minyaka ezayo lo mkhosi woMhlanga sizoweseka. Namuhla uneminyaka engama-40 sizowuphakamisa ufike kweminye iminyaka engu-40.” "
    },
    {
        "content": "ISILO uMisuzulu kaZwelithini sizobikela amakhosi “ngokudayiswa” kwaso yibhodi lesikhwama esigade umhlaba kaZulu, Ingonyama Trust.IMbube ibize umhlangano wamakhosi ophuthumayo ozoxoxa ngeNgonyama Trust.Ibhodi elisha leNgonyama Trust lisanda kwenza isibophezelo sokuthi ngeke liphinde likhokhele izindleko zabameli beSilo uma kunamacala athinta umbango wesihlalo sobukhosi bukaZulu.Lesi bophezelo senziwe eNkantolo eNkulu eMgungundlovu ngeledlule, ngesikhathi kulalelwe icala elifakwe uMntwana uMbonisi kaBhekuzulu, ofuna ukuthi Ingonyama Trust nohulumeni waKwaZulu-Natal bangazikhokheli izindleko zabameli beSilo.Isibophezelo seNgonyama Trust sanenga uNdunankulu kaZulu, uMfu Thulasizwe Buthelezi, owaze wasola ibhodi leNgonyama Trust “ngokunikela ngeSilo ezitheni”.Umhlangano wamakhosi uzoba sesiShayamthetho esidala, oNdini, ngoLwesine.UButhelezi uthe umhlangano wangoLwesine ubizwe ngesikhathi esinzima, wathi kunemizamo yokuqeda ngeNgonyama Trust.“Kunemizamo yokuphuca amakhosi umhlaba ongaphansi kweTrust, okuwumhlaba amakhosi awugadele uZulu.”UButhelezi usanda kusola uNgqongqoshe wezoLimo nokuThuthukiswa kweziNdawo zaseMakhaya, uNkk Thoko Didiza, ngokuphuca amakhosi ilungelo lokusayina izimvume zokusebenzisa umhlaba.Lezinsolo wazenza emhlanganweni we-IFP namakhosi, owawungeledlule.UButhelezi wathi lezi mvume sezizosayinwa uNkk Didiza.“Amakhosi ayazi ukuthi ukusayina amaPTO (permission to occupy) amandla amakhosi, emhlabeni wamakhosi. I-ANC isijikile esithembisweni eyasenza kuMntwana wakwaPhindangene (uMangosuthu Buthelezi) sokuthi umhlaba ongaphansi kweNgonyama Trust ngeke iwuthinte.”UNkk Didiza uziphikile lezi nsolo, wasola uButhelezi ngokudukisa abantu.Ukusho lokhu ngesikhathi ekhuluma nesiteshi sethelevishini esikhokhelwayo.UNkk Didiza uthe isinqumo sokuphuca amakhosi amandla sathathwa yibhodi elaliphethe Ingonyama Trust ngo-2016.Uthe isinqumo sebhodi saphonselwa inselelo izakhamizi zilekelelwa inhlangano iCouncil for the Advancement of the SA Constitution (Casac).“Nebala inkantolo yachitha isinqumo sebhodi. Usihlalo webhodi wangaleso sikhathi wanquma ukudlulisela phambili isinqumo. Njengamanje kunecala elingakaphothulwa eNkantolo yokuDluliswa kwamaCala. Thina silinde isinqumo senkantolo. Ngakho ke akusilo iqiniso lokhu okushiwo uButhelezi. Sithanda ukumxusa ukuthi uma kukhona izinto afuna ukuzidlulisa, alandele imigudu efanele.”UButhelezi uthe emhlanganweni wangoLwesine bazophinde bakhulume ngombuthano obizwa ngeSibaya.Lo mbuthano kaZulu wonkana uzokuba sesigodlweni kwaKhangelamankengane."
    },
    {
        "content": "ISILO uMisuzulu Sinqobile kaZwelithini sifuna uZulu uyozikhombisa amandla  eGoli emva kokuzikhombisa eMkhosini woMhlanga obuyingqophamlando.ISilo sithe inselelo ehlalele uZulu ukuba uyozikhombisa amandla eGoli emva kokuzibonakalisa ngoMkhosi woMhlanga obuseNyokeni, ngempelasonto.Imbube ithe nakuba eGoli kunezizwe eziningi, uZulu iwona omningi kuleli dolobha eliyisizinda somnotho wezwe.Lokhu sikusho ngesikhathi sikhuluma nezimbali zezwe, izolo.Kulo nyaka bekugujwa iminyaka ewu-40 kwavuselelwa kabusha uMkhosi woMhlanga.Izintombi beziphume ngobuningi emkhosini wakulo nyaka.Imbube ithe kuzokwenziwa uMkhosi woMhlanga waseGoli lapho uZulu uzozikhombisa khona amandla.Beziphume ngobuningi izintombi zaseGoli emkhosini wakulo nyaka, kepha zakhala ngokuthi zikhishwa inyumbazane.“Ukuze siqede lezi nkulumo, kufanele siye eGoli. Nibonile ukuthi izintombi zaseGoli beziningi kanjani? IGoli linezizwe eziningi. Nathi sibaningi eGoli, eqinisweni ithina esibaningi kunabo.”ISilo sithe umkhosi wakulo nyaka uvunywe yizulu.Indlulamithi yamakhosi ithe isimo sezulu sikhombise ukuthi umkhosi wakulo nyaka uhambe kahle.Izulu beliguqubele kwaNongoma, lishaye izihlambi ngesikhathi iMbube iphuma namabutho bephuma esigodlweni beya enkundleni, nangesikhathi iSilo sikhuluma nezinkulungwane zamatshitshi abeseNyokeni.ISilo sithe isimo sezulu sikhombisa ukuthi umkhosi wamukeliwe amadlozi aseNdlunkulu.“Kusho ukuthi namakhosi amadala ayejabula. Thina balapha eNdlunkulu sizosala sibonge ukuthi umkhosi uhambe kahle. Kodwa sizojabula kahle uma sesizwa ukuthi nonke nifike niphephile emakhaya. Ngiyahlukumezeka kancane ngenxa yamaloli agcwele emigwaqweni. Ilesifunda kuphela esinale nkinga yamaloli, awekho kwezinye izifunda.”Izolo izintombi ezingu-28 zivalelise eSilweni.Lezi zintombi ezigide okokugcina eMkhosini woMhlanga njengoba sezibheke emendweni.Imbube ihalalisele lezi zintombi, yazinika izibusiso.ISilo sinxuse izimbali zesizwe ukuba ziqhubeke nokuzigcina.Imbube ifisele izintombi ezizobhala izivivinyo zokuphela konyaka ukuba zibhale kahle, saphonsela inselelo ababhala ibanga leshumi ukuba benze kahle njengoba kwenza abalapha esifundazweni ababebhala ngonyaka odlule.“Laba bangonyaka odlule benza saziqhenya ngabo. Ningavumi ukuphazanyiswa izinto eziseceleni, nihambe niqonde kahle ngoba niyazi lapho niya khona.”ISilo siphinde sazwakalisa ukukhathazeka ngobugebengu obudlangile esifundazweni.Imbube ithe ukwanda kwezigameko zokubulawa kwabantu nokuhlukunyezwa kwabantu besifazane kunika iKwaZulu-Natal igama elibi.“Yithi esihamba phambili ngalobu bugebengu ezwenikazi, angisasho ezweni. Le nto isinikeza igama elibi.”"
    },
    {
        "content": "ISILO uMisuzulu kaZwelithini sesizwakalise ukukhathazeka ngokuhoxiswa kwelayisensi yebhange Ithala njengoba sithi lokhu kuzoba nomthelela omubi kubantu abathembele kuleli bhange ukuqhuba amabhizinisi abo.Siyalele uNdunankulu kaZulu, uMfu Thulasizwe Buthelezi, ukuba athinte uMphathiswa wezeziMali noNdunankulu waKwaZulu-Natal ukuze beze nezinhlelo ezizoqinisekisa ukuthi ilayisensi yaseThala iyabuya.Sibalule ukuthi Ithala libalulekile kubantu baKwaZulu-Natal, osomabhizinisi basemakhaya nabaselokishini abazothikamezeka uma lingasavumelekile ukusebenza ngendlela ejwayelekile.Sithe Ithala yibhange elasungulwa nguNdunankulu kaZulu ongasekho, uMntwana uMangosuthi Buthelezi, ukuze lisize izizukulwane zaKwaZulu-Natal.UMnuz Wonder Jaca onguNobhala Jikelele we-Black Business Federation, uthe kuyabakhathaza ukuhoxiswa kwelayisensi yaseThala ngoba liyisikhungo esisiza abantu abamnyama ngaphandle kwemicikilisho eminingi.“Siqale ukukhathazeka ngesikhathi iSouth African Reserve Bank (Sarb) iqoka umlawuli ukuba asebenzisane neThala. Siye sakhala nangesikhathi i-Absa ingayivuseleli inkontileka yokusebenzisana neThala. Kuyasikhathaza kakhulu ukuthi manje iFSCA isihoxise ilayisensi yeThala kangangokuthi alivumelekile ukuthatha amakhasimende amasha,” kusho uJaca.Uthe sekuphele iminyaka Ithala lizama ukuthola ilayisensi yamabhange kodwa aliphumeleli.“Sicela uhulumeni waKwaZulu-Natal, ikakhulukazi uNdunankulu uMnuz Thami Ntuli noMphathiswa wezokuThuthukiswa koMnotho, ezokuVakasha neMvelo, uMfundisi Musa Zondi, bangenelele. Sibonile eGauteng uMphathiswa wezeziMali ehlenga iDrip okuyinkampani kasomabhizinisi omnyama. Sicela naKwaZulu-Natal uhulumeni abhalele iSarb nezinye izikhungo ezilawula ukusebenza kwebhange Ithala ukuze linikwe ilayisensi yalo.”Uthe osomabhizinisi abamnyama basizwa yiThala uma bethole umsebenzi njengoba libaboleka imali yokuqala umsebenzi.“Uma osomabhizinisi sebethole imali baye bagqugquzelwe ukuthi bavule nama-akhawunti ebhange Ithala. Ngisho ozakwethu laba abaphakela izikole baye baboleke kulo imali. Uma lingasakwazi ukuvula ama-akhawunti amasha kusho ukuthi baningi abazothikamezeka. Siyacela uhulumeni enze isiqiniseko sokuthi ilayisensi iyabuya.”Isikhulu esiphezulu sebhange Ithala, uDkt Thulani Vilakazi, sithi phansi amaphaphu kubantu ngokuhoxiswa kwelayisensi yi-FSCA ngoba lisazoqhubeka nokusebenza.“Ithala lisavuliwe futhi liyaqhubeka nokusiza amakhasimende alo. Sifisa ukuqinisekisa abantu ukuthi imali yabo iphephile futhi asikho isidingo sokuthi bazoyikhipha.”Uthe ilayisensi ihoxiswe ngoba iFSCA inganeme ngokulandelwa kwemigimo ethile ethinta imali (financial soundness reguirements).“Abathola amathenda basazoqhubeka nokusizwa Ithala Development Finance Corporation, okuyinkampani ezimele. Amakhasimende ebhange Ithala azoqhubeka nokusebenzisa ama-akhawunti awo, azoqhubeka nokukhokha ngamakhadi ezitolo nokukhipha imali ezitolo nakuma-ATMs. Ababoleke imali eThala bazoqhubeka nokuyikhokha. Imishwalense yamakhasimende ngeke iphazamiseke, konke kuzoqhubeka kahle.”Uthe iyodwa kuphela into abangavumelekile ukuyenza ngokomyalelo we-FSCA, wukuvula ama-akhawunti amasha.Ubalule ukuthi imigomo ethinta imali (financial soundness requirements) ebekwe kwisigaba 194 somthetho wezikhungo ezisebenza ngemali awulithinti Ithala njengoba lingabhalisile njengebhange ngaphansi kwesigaba 1 se-Banks Act.Uthe isinqumo se-FSCA sokuhoxisa ilayisensi yokuhlinzeka ngemali siza emuva kokuthi Ithala lingasathathwa njengesikhungo esisebenza ngendlela ehlukile kwamanye amabhange yize kunomlawuli oqinisekisayo ukuthi imali yabantu iphephile kuze kutholakale isisombululo sezihibe ezibhekene neThala."
    },
    {
        "content": "ISILO uMisuzulu kaZwelithini sizwakalise ukungenami ngesinqumo sikahulumeni waKwaZulu-Natal sokuhoxisa isivumelwano nenyosi engumeluleki eNdlunkulu ngaphandle kokuxhumana naso. Esitatimendeni esithunyelwe ihhovisi likaNdunankulu kaZulu izolo, iNdlulamithi ithe uhulumeni wesifundazwe kawusazi nokuthi siyini iSilo. Lokhu kulandela ukunqanyulwa isigubhukane kwenkontileka yoqweqwe lwenyosi, uMnuz Buzetsheni Mdletshe. ISilo sixwayise uhulumeni ngokungahloniphi umndeni waseNdlunkulu kanye neSilo sathi kufana nokufaka uZulu umunwe esweni. Ngokwesitatimende, uMdletshe usazoqhubeka nokuhasha iNgonyama. ISilo sesiyalele uNdunankulu kaZulu, uMfu Thulasizwe Buthelezi, ukuthi enze isiqiniseko sokuthi uMdletshe uyaqhubeka nokwenza umsebenzi wakhe waseNdlunkulu yize esediliziwe wuhulumeni wesifundazwe.UMdletshe usebenza njengenyosi, aphinde abe ngumeluleki weMbube kwezamasiko. Ubeholelwa uhulumeni wesiifundazwe. UMdletshe uneminyaka esondela ku-50 ehasha amakhosi aKwaZulu njengoba waqala ngesikhathi kubusa iSilo uGoodwill Zwelithini kaBhekuzulu.NgoMsombuluko ihhovisi likaNdunankulu wesifundazwe sibhale incwadi ebhekiswe kuMdletshe ukuthi inkontileka yakhe izonqanyulwa ekupheleni kwale nyanga. “UMdletshe ubambe iqhaza elibalulekile emikhosini yaseNdlunkulu. Uyena ovula imikhosi engcwele, umkhosi wokugezwa owenziwa ngaphambi kokuthi inkosi entsha ingene eSihlalweni nomkhosi wokweshwama,” kusho uNdunankulu weSilo.Ngokuthola kweSolezwe, uMdletshe uthintwe isigijimi sehhovisi likaNdunankulu ngoLwesihlanu wabe esesihlangabeza emgwaqweni ngenxa yobubi bendlela ebheke ekhaya. Kuthiwa isigijimi sifike samnika incwadi yokunqanyulwa kwenkontileka ngaphandle kokuchaza okuningi, sase siyahamba. Abaningi bakholelwa ukuthi uMdletshe wazidalela amazinyo abushelelezi ngokunqaba ukulandela umyalelo kaMphathiswa wezokuThuthukiswa koMnotho KwaZulu-Natal, uMnuz Siboniso Duma ngesikhathi kunombango wombhobho emcimbini wokukhumbula iSilo uDinuzulu kaCetshwayo kwaCeza.Ngesikhathi uDuma eyabula umbhobho kusakhuluma uButhelezi, wayalela uMdletshe ukuba asukumise iSilo, kepha uMdletshe walandula, wathi inqubo iyamphikisa ukuthi angasukumisa iSilo ekubeni ekhona uNdunankulu kaZulu.Abeluleki beSilo, uSolwazi Jabulani Maphalala noMnuz Philani Mavundla bazwakalise ukukhathazeka ngokunqanyulwa kwesivumelwano sokusebenza sikaMdletshe. Esitatimendeni, bathe lokhu kushiya imibuzo ukuthi kungani kunqanyulwa izinto ezibalulekile kodwa kuyekwa imicimbi kahulumeni ewubukhazikhazi, okusetshenziswa kuyo imali ngezinto ezingathi shu kubalwa ubumnandi. Bathe kunzima ukungayamanisi lokhu nokunqaba kukaMdletshe ukwenza ayekuyalelwa wuDuma emcimbini wakwaCeza. Kuthintwa okhulumela ihhovisi likaNdunankulu waKwaZulu-Natal, uMnuz Bongi Gwala, izolo uthembise ukuthi bazokhipha isitatimende kepha kuze kwashaya isikhathi sokushicilela bengakasikhiphi isitatimende.UMdletshe uthe inkontileka yakhe bekufanele iphele ngo-2025.Ngokwencwadi evela kuhulumeni ehhovisi likaNdunankulu, inkontileka izonqanyulwa ngo-Ephreli 30 futhi isizathu kuthiwa wukushoda kwemali.UMdletshe ubesewuholela ngenkampani yakhe umsebenzi awuqhuba eNdlunkulu, esesebenza njengetoho, okuwuhlelo olwenziwa ngemuva kokuthatha kwakhe umhlalaphansi ngesikhathi kusabusa uMdlokombane.UMdlokombane wacela ukuthi uMdletshe aqhubeke njengetoho, ekhala ngokuthi usamdinga eduze kwakhe. Nangesikhathi kungena iNdlulamithi, nayo yanxusa ukuthi uMdletshe aqhubeke nokusebenza ngale ndlela."
    },
    {
        "content": "ISILO uMisuzulu Sinqobile kaZwelithini siqinisekise ukuthi uMengameli Cyril Ramaphosa uzohambela umcimbi wokuvulwa komfuziselo weSilo uShaka kaSenzangakhona.Imbube ithe uRamaphosa uzokube ekhona uma sekuvulwa umfuziselo weLembe osesikhumulweni sezindiza, i-King Shaka International Airport.Lokhu ikusho ngesikhathi ikhuluma eMkhosini weLembe, obungoLwesibili, KwaDukuza.Indlulamithi yamakhosi ithe umfuziselo uzovulwa ngokusemthethweni maduze kodwa yangalusho usuku.“Ngiyafisa ukuthi Zulu niphume ngothi lwenu njengoba lo mcimbi uzokube ubukwa umhlaba wonke njengoba nazi nje ukuthi kuthiwa i-King Shaka International, ingesinye sezikhumulo sezindiza ezibalulekile.”Ngeledlule Isolezwe  libike ukuthi sekulindwe iSilo ukuba simemezele usuku lokuvulwa komfuziselo.Bekunethemba lokuthi umfuziselo weLembe uzovulwa ngaphambi komkhosi wayizolo, kodwa kwagcina kungenzekanga.Sekuphele isikhathi eside kulindwe ukuthi kuvulwe umfuziselo weLembe owakhiwa kabusha.Kuzovulwa lo mfuziselo owakhiwe kabusha nje, owokuqala wakhishwa emva kokuba iSilo esesakhothama, uGoodwill Zwelithini kaBhekuzulu, sikhonondile.UMdlokombane wakhala ngokuthi umfuziselo wezigidi zamaRandi uveza Ilembe njengomfana wezinkomo njengoba livela limi eduze kwezinkomo, wakhala nangokuthi umkhonto owawusezinyaweni zeLembe wawukhombisa ukuphosa ithawula.Kubikwa ukuthi umfuziselo omusha ungu-12m ubude.Umfuziselo wokuqala wabiza u-R3, 2 million, akukaziwa ukuthi ukwakhiwa komusha kubize malini.Ngonyaka owedlule, kwaba nemizamo yokuvula umfuziselo ngosuku olwandulela uMkhosi weLembe wangonyaka owedlule, kepha umcimbi wabuye wabhuntsha ngemizuzu yokugcina.Ngesikhathi kubhuntsha umcimbi, indlunkulu yakhala ngokuminyana kwemicimbi eyayenzeka ngoSepthemba, njengoba iminingi imikhosi yasendlunkulu eyenzeka ngenyanga yamagugu."
    },
    {
        "content": "ISILO uMisuzulu Sinqobile kaZwelithini sithi sisazoqhubeka nokushaya ngamafishane uma sikhuluma nesizwe.Sikusho lokhu ngesikhathi sikhuluma eMkhosini waMaganu, obusesigodlweni eMachobeni, ngoMgqibelo.Kulo mkhosi iSilo siphinde sakhuluma imizuzu engaphezudlwana kweyishumi.Nangeledlule iSilo sakhuluma isikhathi esingaphezudlwana kwemizuzu eyishumi ngesikhathi sivula ngokusemthethweni isiShayamthetho saKwaZulu-Natal.Lokhu kwaholelela ekutheni kube namaqembu ezepolitiki aphakamisa ukuthi umcimbi wokuvulwa kwesiShayamthetho ube usuku olulodwa.Lama qembu akhala ngokuthi iningi imali emosheka ngokuthi umcimbi ube izinsuku ezimbili.ISilo sitshele abebehambe umcimbi wangempelasonto ukuthi asisiboni isidingo sokuthi sikhulume isikhathi eside ngoba iSilo esesakhothama, uGoodwill Zwelithini kaBhekuzulu, sakhuluma kwanela.“Angithandi nina beSilo ukwanda kakhulu ngamagama. Ngiyaye ngithi ubaba wami, uMdlokombane, kwakushona ilanga ekhuluma nani. Wakhuluma kwanela. Asikho isidingo sokuthi ngikhulume nani, ngizolokhu nginikhumbuza nje ukuthi wathini.”Enkulumweni yaso iSilo sibonge amakhosi, izinhlaka zikahulumeni, nabanye abenze ukuthi umcimbi ube impumelelo.Isiphakamiso sokuthi umcimbi wokuvulwa kwesiShayamthetho ube usuku olulodwa uqhubekile nokususa umsindo ngesikhathi kuqhubeka umcimbi.Undunankulu kaZulu, uMfundisi Thulasizwe Buthelezi, uphume iqhubu nosihlalo we-ActionSA KwaZulu-Natal, uMnuz Zwakele Mncwango, emsola ngokuphusha umkhankaso wokuthi iSilo singabe sisasivula isiShayamthetho.UMncwango watshela abezindaba ukuthi asikho isidingo sokuthi umcimbi ube izinsuku ezimbili.Waphakamisa ukuthi iSilo asifike sikhulume ekuseni, bese emini kukhuluma undunankulu wesifundazwe.UButhelezi uthe abantu abaningi bakhombisa ukuyithakasela inkulumo yeSilo, wathi kwamumangaza ukuzwa uMncwango egxeka. “Kuyamangaza ukuthi lapha kwithelevishini nasemaphepheni nina beSilo bese kukhuluma uMnuz Zwakele Mncwango weqembu i-ActionSA, ethi akuvalwe ukuthi iSilo sivule iPhalamende. Ngabe sengimangala, ngazibuza ukuthi uMncwango ungubani ukuba angavala iSilo ukuba sizovula isiShayamthetho. “Abamjwayele uMncwango abasondele kuye, bakhulume kahle naye eduze bamtshele ukuthi zikhona izindaba ezinkulu kunaye, okungafanele azikhulume. Kuyini ukuthi athi iNgonyama ayivalwe, athi kumoshwa imali?”UMncwango ubize isithangami nabezindaba namhlanje lapho ezoziphendulela khona."
    },
    {
        "content": "ISilo uMisuzulu kaZwelithini sizothumela abakhongi ukuba bayosicelela ubuhlobo obuhle ebukhosini bakwaMyeni, eJozini.Ithimba labakhongi beSilo lizokuya komemeza kwaMyeni, ngeSonto.ISilo sizothatha imbali yakwaMyeni, uNomzamo Myeni, ukuba ibe undlunkulu.Izindaba zokuthunyelwa kwabakhongi zimenyezelwe undunankulu kaZulu, uMfu  Thulasizwe Buthelezi, emhlanganweni obusesigodlweni kwaKhangelamankengane ngoLwesibili ntambama.Kulo mhlangano bekukhona amakhosi nabantwana baseNdlunkulu nabanye osopolitiki naso iSilo.ISilo sicele indlunkulu ukuba isiphelezele uma abakhongi seboyosicelela ubuhlobo obuhle.“Nina beSilo iNgonyama ithi anginazise ukuthi isithole imbali ngapha ebukhosini bakwaMyeni. Ngakho ibithi anginicele baNtwana ukuba niyiphelezele iyolobola le mbali esiyitholile yakwaMyeni,” kusho uButhelezi. Ithimba labakhongi beSilo kulindeleke ukuthi liholwe abantwana basendlunkulu abadala, kulindeleke namabutho.Ezinkundleni zokuxhumana, akukho okutheni okubhalwe uNksz Myeni emakhasini akhe.Amakhasi kaNksz Myeni amathathu akwiFacebook agcwele izithombe ezindala, esokugcina esango-2021.Uzichaza njengomsebenzi wasebhange, aphinde aveze ukuthi wafunda eMfolozi Tvet College.Umthombo wasendlunkulu uthe sekuneminyaka iSilo sithandana noNksz Myeni.“Ngiqale ukwazi ngothando lwabo cishe esikhathini esiyiminyaka emibili eyedlule uma ngingaphosisi. Into yabo ibifihliwe, ababaningi endlunkulu abebazi ngayo.”Umthombo uthe iSilo siqale ukuthandana noNksz Myeni ngesikhathi esasebenzela elinye lamabhange egatsheni eliseJozini.“Ugcine esesebenza ehhovisi leSilo, angazi kahle ukuthi ubenzani.”ISilo sinondlunkulu ababili, uNtokozo Mayisela noNozizwe Mulela waseSwatini.ISilo nondlunkulu uMayisela babhala ngo-2021, emva kokutshalwa kwendlovukazi ezala iSilo, uShiyiwe Mantfombi Dlamini Zulu.Ngawo u-2021 iSilo sabe sesithumela abakhongi kwaMayisela, eNewcastle.Kuthiwa iSilo salobola ngezinkomo zoboya eziyisishiyagalombili no-R50 000. Sabe sesihambisa umembeso ngo-2022.Yize iSilo nondlunkulu uMayisela babhala ngo-2021, kwase kuneminyaka bethandana.Bahlangana ngo-2009, emshadweni kaMntwana uBukhosibemvelo, ongudadewabo weSilo. Banabantwana ababili, uLwandle noMandulo.Ngo-2022 iMbube yalobola undlunkulu uMulela.Kuthiwa iSilo nondlunkulu uMulela basuka kude, njengoba kuthiwa baqala ukuthandana ngesikhathi iSilo sisafunda eSwatini.Ngonyaka owedlule kuvele imibiko yokuthi iSilo nondlunkulu uMulela abasaboni ngaso linye.Ngesikhathi kunalamahlebezi, iSilo sasimeqa undlunkulu uMulela uma sibingelela abahambele imicimbi yasendlunkulu.Mumva nje undlunkulu uMulela akasabonakali emcimbini yasendlunkulu."
    },
    {
        "content": "INGONYAMA yaMabandla wonke uMisuzulu kaZwelithini, iyalele zonke izinduna emahostela ukuthi zibike uma kunemizamo yokudala uthuthuva emphakathini, lwenziwa abangayamukeli imiphumela yokhetho.Isilo siyishayele ihlombe inhlangano eyengamele ukhetho i-Independent Electoral Commission (IEC), ngokuqinisekisa nokuhlela ukhetho olukhululekile futhi olunemiphumela eyiqiniso.“Isilo sincoma wonke amaqembu ezepolitiki ngendlela aziphathe ngayo enokuthula ngesikhathi kunkankaswa nangosuku lokuvota,” kusho uNdunankulu kaZulu, uMfundisi Thulasizwe Buthelezi esitatimendeni.Isilo sinxuse abezomthetho ukuthi babhekane nabazama ukudala uthuthuva ngemuva kokhetho.Sithe siyathemba ukuthi bonke abaholi bamaqembu bazozibophezela ekuhlonipheni imiphumela yokhetho futhi babambe iqhaza ekugqugquzeleni ukuthula nozinzo.Imiphumela imenyezelwe eMidrand, ngeSonto ebusuku naphezu kwezikhalo zamaqembu.I-MK namanye amaqembu angu-26 esewonke athumele i-IEC incwadi yabameli ebiyalela ukuthi ungaqhubeki umcimbi wokumenyezelwa kwemiphumela kuze kulungiswe izikhalazo."
    },
    {
        "content": "ISilo uMisuzulu Sinqobile kaZwelithini sizogcoba iNkosi yaseMbongobongweni, uMzamo Buthelezi, ngoLwesihlanu.Umcimbi wokugcoba uButhelezi uzokuba seMbongombongweni.UMnyango wezokuBusa ngokuBambisana neziNdaba zoMdabu KwaZulu-Natal, oholwa uNdunankulu kaZulu, uMfu Thulasizwe Buthelezi, ukhiphe isimemo somcimbi.UMnyango uchaze umcimbi wangoLwesihlanu njengengqophamlando.UButhelezi uwuNgqongqoshe woMnyango weziSebenzi zikaHulumeni nokuPhatha, uphinde abe iPhini likaMengameli we-IFP.Ubaba omncane wenkosi, uBukhos'abuhawukelwa Buthelezi, uthe sebelala bengalele, njengoba kulungiselelwa usuku olukhulu.\"Lolu usuku oluyingqophamlando esizweni sakwaButhelezi. Kuzokwenzeka into engakaze yenzeke. Sibona sengathi kujabula ngisho imvelo. Ngingasho ukuthi amalungiselelo ahamba kahle ngakuthina.'UBukhos'abuhawukelwa uthe balindele ukuthi umcimbi uhanjelwe abantu abaqhamuka ezindaweni ezahlukene.\"Uma uzokhumbula kahle isizwe sakwaButhelezi sahlakazeka ngesikhathi sezimpi. Kukhona abasoPhongolo, abaseJozini, abaseMtuba nabaseDumbe. Ibo bonke labo bantu esibalindele ukuthi befike.\"UBukhos'abuhawukelwa uthe umcimbi wokugcotshwa kwenkosi kufanele engabe kade wenzeka kusaphethe iSilo uGoodwill Zwelithini kaBhekuzulu.\"Inkosi kade yahlonzwa, saze sageziswa izandla iSilo uMdlokombane. Ziningi izinto eziphazamisile njengakho ukuvela kobhubhane iCorona, umcimbi walokhu uhlehla. Siyathokoza ukuthi ekugcineni umcimbi uzogcina wenzekile.\"UBukhos'abuhawukelwa uthe kubajabulisile ukuqokwa kwenkosi kwiKhabhinethi likaMengameli, uCyril Ramaphosa.\"Lena into enkulu lapha esizweni sakithi ikakhulukazi ngoba inkosi yethu icoshe leli thuba, ikakhulukazi ngoba inkosi yethu iselula, ineminyaka engu-47.\"Njengoba umsebenzi wokuba ungqongqoshe udinga isikhathi esiningi, uBukhos'abuhawukelwa uthe uButhelezi ubengakacacisi ukuthi uzoqoka umuntu ozombambela ubukhosi noma uzozibambela.Umsunguli we-IFP, iNkosi Mangosuthu Buthelezi, wayebanjelwe ubukhosi ngenxa yokuba matasa ngezinto zepolitiki.\"Inkosi iyona ezonquma, kusekusha ukuba sengingaphawula ngalokho.\"Imizamo yokuthola ukuphawula kokhulumela iHhovisi leSilo, uMntwana uSimphiwe Zulu, ayizange iphumelele njengoba ucingo lwakhe belukhala lungabanjwa.UButhelezi waqokelwa kwesiPhini likaMengameli we-IFP ngo-2012.Kwakungokokuqala ukuba kube nalesi sikhundla kwi-IFP.Uke waba ilungu lesiShayamthetho saKwaZulu-Natal, waba imeya yomasipala wesifunda iZululand, ngaphambi kokuthi abe ilungu lePhalamende. UButhelezi uchazwa njengenothando lokongiwa kwemvelo nokuthuthukiswa kwamabhizinisi amancane."
    },
    {
        "content": "SIBUYELE kwesijwayelekile isimo engojeni yezinkulungwane zabantu bakuleli iDragon City eGoli kulandela imizamo yamaphoyisa yokukhuculula kule ndawo ngoLwesithathu.Ithimba lamaphoyisa lisebenza ngokubambisana nabaseshi bophiko lweCommerce Crime, Gauteng Crime Prevention Wardens, neBrand Protectors, lukhiphe incwadi egunyaza ukuseshwa nokushaqa okuhlosiwe eDragon City ngokuhambisana nemigomo yoMthetho wezMpahla zoMgunyathi.Ngokusho kwamaphoyisa, lena ngenye yezindlela abazama ngazo ukulwa nokuhwebelana ngezimpahla zomgunyathi nezingekho emthethweni eGauteng. “Ube yimpumelelo umsebenzi wethu njengoba kushaqwe izimpahla zomgunyathi ezingu-5,800 zenani lika-R2.4 mil. Kwaboshwa umsolwa obandakanyeka kulesi senzo esingekho emthethweni kanti uzobhekana necala eNkantolo yeMantshi yaseGoli.”"
    },
    {
        "content": "UMHOLI weqembu elivota ne-ANC kuMasipala waseThekwini, i-ABC, uMnuz Philani Mavundla, uthe isimume emphinjeni eyokubheda kwezinto kulo mkhandlu.UMavundla uthe uma izinto zingalungiswa ngokushesha, bazohoxa esivumelwananeni sokusebenzisana ne-ANC.Lokhu ukusho ngesikhathi ekhuluma nabezindaba, lapho kumenyezelwe khona ukuthi uzomela i-ABC embangweni wesikhundla sikandunankulu waKwaZulu-Natal okhethweni lwangoMeyi.UMavundla uyena owasindisa i-ANC ngesikhathi kukhethwa okokuqala ubuholi bomkhandlu, futhi i-ABC iyaqhubeka nokusindisa abaholi be-ANC uma kuneziphakamiso zokungabethembi ubuholi babo.UMavundla uthe lokhu kuzophela maduze uma i-ANC ingashintshi ukwenza.Ukhale ngomthelela wesiteleka sabasebenzi esidonse isikhathi eside, nathe kuze kwasiza ukungenela kukamengameli weCosatu, uNksz Zingiswa Losi, ukuze uphele.“Le nto ibingeke yenzeke ukube bengisekhona eThekwini ngoba ngangingakubalekeli ukukhuluma nabaholi bezinyunyana.”UMavundla, oyiMeya kaMasipala waseMvoti, uthembise ukudala amathuba emisebenzi, ukulungisa ingqalasizinda yamanzi, imigwaqo, ezemfundo, ezempilo, ezokuphepha, nokulwa nendlala.“Sikholelwa ekutheni ukuxazulula lezinkinga kuzokhulisa umnotho, kuqede indlala nokusweleka kwamathuba emisebenzi. Izinkinga ezikhungethe iKwaZulu-Natal zidinga ukuxazululwa ngokushesha.”UMavundla uthe bazochaza kabanzi ngamaqhinga abo uma sebethula umqulu wezethembiso, ngenyanga ezayo.“Umqulu wezethembiso sizowuthula ngendlela ehlukile. Umqulu sizowethula eDurban Station. Kuzobe kunengoma, nemvunulo. Kuzobe kunabaholi bomdabu. Umqulu uzokwethula ngo-Ephreli 13.”UMavundla uthe bakhethe umcimbi ukungawenzeli enkundleni enkulu ngoba iningi ligcina ligcwala olwandle, lingabe lisazilalela izinkulumo.“Thina sizokwenza umcimbi wentsha ebhishi, ngo-Ephreli 20. Siyibonile le nto yaseMabhida ukuthi abantu bagcina sebeya olwandle. Ingakho sizoya olwandle. Imibiko isikhombisa ukuthi mhlawumbe u-90% wabantu abebekule micimbi ebiseMabhida, abazange bazizwe izinkulumo.”UMavundla, oke waveza eyokuthi bazosebenzisana neqembu elikhankasela owayengumengameli, uJacob Zuma, uMkhonto weSizwe, uthe bazongenela ukhetho ngokuzimela.“IMK iyizingane kuthina, iyona okufanele engabe iguqa kuthina. Njengamanje thina sinezimeya, bona abanazo. Kuyenzeka kwesinye isikhathi ukuthi ingane izalwe kamumva kunawe, bese kuba ukuthi inomzimba omkhulu. Angisho ukuthi ngiyabeya, kodwa iqiniso ukuthi okwamanje thina sibakhulu kunabo. Indaba yabo siyoyibona emva kokhetho.”UMavundla uthe akanalo uvalo lokuthi umbango wangaphakathi kwi-ABC uzophazamisa umkhankaso wabo wokhetho.Kunohlangothi kwi-ABC olwaxosha uMavundla, kunecala eliseNkantolo eNkulu eMgungundlovu.“Labo bantu bazisukelwa ubushinga, base becabanga ukuthi bengasiphuca i-ABC. Iqiniso ukuthi njengoba kukade kubhaliselwa ukungenela ukhetho, imina engibhalisile. Kuyaziwa ukuthi imina umholi we-ABC.”"
    },
    {
        "content": "SESIPHELILE isikhathi sokuthi umuntu wesifazane ukhuliselwa ukuthi agane nakho okugcina kumdalela izinkinga zokuthi kunabantu abacabanga ukuthi ukulobola kusho ukuthenga.Lokhu kushiwo iPhini likaNgqongqoshe wezokuThutha, uMnuz Mkhuleko Hlengwa ngesikhathi ekhuluma emhlanganweni wokubonisana nokubheka indima eklanywe umunxa wamabhanoyi ekuqinisekiseni ukulingana ngokobulili emisebenzini ekhona kulo mkhakha, iNational  Aviation Gender Summit, ebiseThekwini.Uthe lo mhlangano uyingxenye yokuqhubeka nomkhankaso wokulinganisa abesifazane nabesilisa kulo mkhakha owaqala ngo-2018, ngesikhathi  lolu phiko luqala ukuba nesigcawu esinjengalesi.\"Kulo mhlangano sizobheka ukuthi iziphi ezinye izindlela esingazenza ukuze siqhubeke nomgqigqo omuhle. NgokweWorld Economic Forum kungathatha iminyaka engu-102 ukuthi sikwazi ukuvala igebe elikhona phakathi kwabantu besifazane nabesilisa. Yize kunocwaningo olunjalo thina sibheka ukuthi yini esingayenza ezokwenza ukuthi sisheshe sifinyelele lapho kumele sifike khona. Siyabonga ukuthi kulolu phiko kuningi osekwenziwe njengoba sibona abantu besifazane bebaningi ezikhundleni zokuphatha, ukuze kuphume lokhu kucabanga ukuthi kunemisebenzi ethile abesifazane abangayenza.  Ezinye zezindlela zokucabanga ziholela ekutheni abantu besifazane bagcine sebehlukumezeka ngenxa yelobolo,\"  kusho uHlengwa.UNkk Poppy Khoza owumqondisi wesikhungo esilawula amabhanoyi, iCivil Aviation Authority, uthe sekusele iminyaka eyisithupha ngaphambi kokuthi kufike u2030 lesi sikhungo esizibekele ukuthi ngawo abesifazane abasezikhundleni babe sebelingana nabesilisa kube u50/50.\"Senza kahle uma ubheka ukuthi lesi sikhungo sineminyaka engu-28 kuphela. Uma sikwaze ukushintsha izinto ngale minyaka, iminyaka engu-102 iyofika kade salungisa,\" kusho uNkk Khoza.Uthe abesifazane abanamalayisensi okushayela amabhanoyi bangu-1 590 kwabesilisa abangu-11 000. U-45% wabesifazane abasezikhundleni zokuphatha, ophikweni olubhekele ukugcinwa komthetho uthe bangu-37.1% , abaphethe ebhodini lokuphatha  kulesi sikhungo bangu-52%.Uthe ngokubona kwakhe enye inselelo ekhona ukuthi umuntu uma ecabanga wona ucabanga ukushayela ibhanoyi kanti ziningi izinto ezikhona ezingahambisana nomkhakha awufundele okungadingeka ukuthi ashintshe kancane abhekele wona.“ Uma uwummeli uyakwazi ukwengeza ngezifundo ezithile ukuze ubhekele amabhanoyi kanjalo neminye imikhakha. Okudingeka ukuthi abantu besifazane bakwenze ukufunda izifundo ezilingana nephakethe labo. Ngiye ngithi uma ukwazi ukukhokha imali yokugibela ungakwazi ukufundela ikhono elithile elingakungenisa kulo mkhakha,”  kusho uNkk Khoza. "
    },
    {
        "content": "KUYAQHUBEKA eNkantolo eNkulu yaseThekwini ukukhishwa kwesinqumo ecaleni likanesi osolwa ngokuthenga izinkabi okuthiwa zabulala umyeni wakhe owayewunjiniyela ePinetown.Ijaji elibambile, uSolwazi Bonke Dumisa liqale ngokuthi libuyekeze okwashiwo ofakazi boMbuso abayisithupha.Uvele wakhihla isililo uNksz Zodwa Langa ongudadewabo kamufi ngesikhathi uDumisa ethinta ubufakazi abethulela inkantolo phambilini.Uze waduduzwa amalungu omndeni wakhe afike nawo enkantolo bezokwethamela icala.Bekukhona nezihlobo ebezizokweseka abamangalelwa okungoMnuz Nkosinathi Zungu nodadewabo kankosikazi kamufi, uNksz Nompumelelo Goncalves.Abamangalelwa bathweswe icala lokuthumba nelokubulala okuhleliwe uMnuz Nkosi Tommy Langa owayewunjiniyela eTransnet ngoSpthemba 2020.Kukhona nelokuphangwa kweveni kaLanga, i-Isuzu X Rider,ngendlakadla, namabili okuphazamisa ukusebenza kwengalo yomthetho.Ebufakazini uDumisa asebuthintile kukhona nobukaMnuz Siyabonga Mbedu.UMbedu wayengumuntu wesithathu ukuba adayiselwae iveni eyayingadayiseki kanti uzoshiya umazisi wakhe phakathi owatholwa amaphoyisa eMgungundlovu kule moto eyayishiywe dengwane.Kubikwa ukuthi awuthatha umazisi acinga ngawo uMbedu owafonelwa wabizelwa esiteshini samaphoyisa sasePinetown lapho afike waboshelwa khona.Kuvela ukuthi wabe esechaza konke ayekwazi ukuthi uLanga ubulewe walahlwa ehlathini aoZwathini, eNdwedwe. Amaphoyisa kuthiwa abe esethungatha futhi abopha abathintekayo.Omunye wabantu ababoshwa umngani kaZungu, uJames Mashudu Mthimkhulu. Walivuma icala wagwetshwa wase ephendula ufakazi woMbuso ezininda yena nabamangalelwa."
    },
    {
        "content": "INKANTOLO eNkulu yaseThekwini izonquma ngekusasa lowesilisa othweswe amacala ayisikhombisa okukhona kuwona awokudlwengula izingane zakhe ezimbili nokubulala unina wazo.IJaji elibambile uKevin Gounden kulindeleke ukuthi lahlulele emacaleni uMbuso owathwese ummangalelwa.Bekulindeleke ukuthi uGounden asikhiphe ngesonto eledlule isinqumo kodwa wase ekuhlehlisa uMsombuluko ekhala ngokuthi akakulungeli ukwahlulela.Ummangalelwa uthweswe amacala amane okudlwengula, elokubulala, elokuzama ukubulala nelokushaya. Ugcinwe ezitokisini njengoba anqatshelwa ibheyili.Ababeyizinqandamathe kuthiwa baqala ukuhlala ndawonye eMlaza ngo-2009, bafudukela KwaNyuswa ngo-2016. Laba ababili bebenezingane ezintathu.Kuvela ukuthi phakathi konyaka u-2014 no-2016, ngesikhathi umndeni usahlala eMlaza, ummangalelwa wayejwayele ukuya kwenye yezingane zakhe eyintombazane ngesikhathi igeza.Usolwa ngokufike akhuhle umphambili wakhe esithweni sayo sangasese ayesithinta nangeminwe yakhe.Kubikwa ukuthi umufi (unina wezingane) wayesuke engekho ekhaya ngalezo zinsuku.Nangesikhathi sebehlala KwaNyuswa, kusolakala ukuthi wayesenza isikhathi sokuthi abe yedwa nengane (umgilwa) aqhubeke nemigilingwane yakhe.“Baya ngokuba muncu ubudlelwano phakathi kwalezi zithandani ngokuhamba kwesikhathi, okwakudalwa indlela ummangalelwa ayesesondelene kakhulu ngayo nomgilwa. Ummangalelwa usolwa ngokuthi wayesemshaya futhi emthuka umufi,” kusho uMbuso.UMbuso, oholwa u-Advocate Thabani Buthelezi, usola ummangalelwa ukuthi ngoMeyi 10, 2022, ukuthi waqhasabula ngezimpama umgilwa emsola ngokubuya emuva kwesikhathi emsebenzini emsola ngokuthi kade esesokeni.Phakathi kwamabili ngoMeyi 11, 2022, kusolakala ukuthi ummangalelwa wayenga umufi ngokuthi ambizele ehlathini elingaphandle komuzi wabo, lapho afike amshaya khona ngokuthile amahlandla amaningi wagcina eshona.“Emuva kwalokho, wabaleka endaweni yesigameko, wabizela ngaphandle enye yamadodakazi akhe waya nayo ehlathini lapho afike wayidlwengula khona. Emuva kwalokho wayishaya, wakhipha ummese wazama ukuyigwazwa kodwa wehluleka. Indodakazi yaphunyuka yase ibalekela endlini,” kuchaza uMbuso.Kuthiwa isidumbu sikamufi sacingwa satholakala ehlathini, lapho ummangalelwa wayengasabonwa nangalukhalo. Kubikwa ukuthi ummangalelwa wagcina etholakele wabe esekhalelwa amasongo kaSigonyela."
    },
    {
        "content": "AZIBUYELE emasisweni, ingane yakho akube ngeyami, neyami kube ngeyakho.Lokhu kungahle kulekelele ekutheni kunqandwe isihlava sokuhlukunyezwa kwezingane, kwephulwe amalungelo azo okubukeka sekuphenduke insakavukela eNingizimu Afrika.Izingane kumele zifundisweIzigameko zokuhlukunyezwa kwezingane kubikwa ngakho nsuku zaphuma ikakhulukazi ezisuke zishayiwe, zidlwenguliwe, zithunjiwe, zidayisiwe ezinye ziyabulawa imbala.UMnyango wezokuThuthukiswa koMphakathi eNingizimu Afrika usanda kudalula ukuthi zingu-250 izingane ezishiywe dengwane ngonyaka odlule.Kuvela nokuthi ukuphulwa kwamalungelo ezingane kwenziwa kakhulu abantu abasondelene nazo, nokumele ngabe bangabavikeli bazo.Isikhulu esiphezulu kwiNelson Mandela Children’s Fund, uDkt Linda Ncube-Nkomo ukhombe ngenjumbane abantu emiphakathini wathi bayihlaba indaba yokuvikela izingane.Ekhuluma neziko labezindaba iNewzroom Afrika uthe kuzwisa ubuhlungu ukuthi izingane zihlukunyezwa emakubo.Uma ingane ingaphephile kubo, ihleli nabantu okumele bayivikele, bayondle futhi bayikhulise, wubani ozoyivikela emphakathini?,” kubuza lesikhulu.Siqhuba sithi ingane kumele ikhuliswe wumphakathi wonke, ngakho-ke uma kunengane elahlekayo, wonke umuntu akayibheke. UDkt Ncube-Nkomo uthe uma kunengane esuke ilahlekile emphakathini, ukhona umuntu osuke azi ukuthi ikuphi.Uxwayise ngokuthi uma kuqhubeka ngendlela okwenzeka ngayo manje, lezingane zizoba ngabantu abadala ngomuso, zenze izinto ezinesihluku ngoba zikhule zingawazi amalungelo azo nemithetho ezivikelayo.Indaba esematheni eyokuduka kukaJoshlin Smith oneminyaka eyisithupha waseDiazville, eSaldanha Bay, eWestern Cape.Unyamalale ngoFebhuwari 19, kuze kube manje usacingwa akakatholakali. Okuthuse abaningi ukuthi unina kaJoshlin, uNksz Kelly Smith ungomunye wabasolwa abane ababoshiwe.Kamuva kutholakale isidumbu sikaLusanda Nkomo obeneminyaka engu-10 owayebikwe ukuthi ulahlekile ngoMashi 17, kwaboshwa owesilisa ongumakhelwane wakhe eMkhomazi.Isidumbu sikaLusanda kuthiwa satholwa ngumelusi wezinkomo futhi sihlubule, kwavulwa icala lokubulala nelokudlwengula.Kubukeka kuyinkombankombane phakathi kwahulumeni nabantu emphakathini ngokuthi ubani okumele abe sekhaleni ekuvikeleni izingane.Uphiko oluyinhlanganisela yeminyango kahulumeni ebhekele ukuvikela nenhlalo yomphakathi, lusanda kuzwakalisa ukukhathazeka kwalo ngalesi sihlava.“Sikhathazwa amacala avulwayo okuthumba noma ukulahleka kwezingane ezinye ezibulawayo. Siyagcizelela ukuthi ngeke silubekezelele udlame olubhekiswe ezinganeni,” kusho uphiko.Okhulumela uMnyango wezokuThuthukiswa koMphakathi KwaZulu-Natal, uMnuz Mhlaba Memela uthe kuwumsebenzi wawo wonke umuntu emphakathini ukuvikela ingane.“Sonke siwumphakathi kumele sibambisane ekulwisaneni nokuhlukunyezwa kwezingane futhi siqinisekise ukuthi amalungelo azo ayahlonishwa.“Kuqala ekhaya ukuvikelwa kwengane. Kumele bafundise ingane yomfana neyentombazane ngendlela efanayo,” kusho uMemela.Ukhuthaze abantu emiphakathini ngokunakekela izingane, noma ngabe uyifica ikusiphi isimo, wena njengomuntu omdala kumele kube semahlombe akho ukuthi uyinakekele ingane.Uthe kuyishwa ukuthi isikhathi esiningi abantu abadala yibona kanye abahlukumeza izingane. Bayazama bewuhulumeni ukuthi izingane zivikelwe, kodwa bawudinga umphakathi ngokungabafihli abazihlukumezayo.Uhlabe abafihla abahlukumeza izingane emphakathini wathi abenzi ubuntu.Uhulumeni usanda kunxenxa amaphoyisa ukuthi awangabi madolonzima uma ebikelwa ngala macala athinta izingane nokuthi umphakathi usebenzisane nawo.Ngakolunye uhlangothi amaphoyisa akhiphe amathiphu okuvikela izingane:Ingane mayitshele umzali uma kunento eyenza isabe noma ingazizwa kahle.Kuyalwe ingane ukuba ingamtsheli umuntu engamazi igama layo nalapho ihlala khona.Ingane akumele idlale yodwa ngaphandle kwakubo noma ezindaweni zomphakathi.Uma kunomuntu osondela enganeni bese iyesaba, kumele imemeze ifune usizo.Kukhuthazwa izingane ukuba zingangeni emotweni noma zamukele izipho ebantwini ezingabazi, futhi zingabavuleli emakhaya azo.Izingane zikhuthazwe ukuba zibikele umuntu omdala ukuthi ziya kuphi futhi zizobuya nini.Uhulumeni uphonsela inselelo izakhamuzi ukuba zibikele amaphoyisa ngokushesha uma zisola ukuthi kunengane elahlekile.“Abazali noma abaqapha izingane kumele baxoxe nazo bazifundise izindlela zokuphepha. Yiqeqeshe ingane, ikwazi ukubona ubungozi nokumele ikwenze,” kusho uhulumeni."
    },
    {
        "content": "SEKUPHENDUKE insakavukela umchilo wesidwaba ukuthi njalo uma kuvulwa izikhungo zemfundo ephakeme, kube nemibhikisho yezitshudeni, kwesinye isikhathi ehambisana nokucekelwa phansi kwempahla kulezi zikhungo.Ngalesi sikhathi izikhungo zandisa onogada abazimele, zigqigqa ezinkantolo zithole incwadi evimbela izitshudeni ukuthi zibhikishe, ukuze zingacekeli phansi impahla.Umonakalo odalwa yilezi ziteleka ushaya ephaketheni izikhungo ngoba kusuke kuzobiza imali eshisiwe uma sekulungiswa impahla ecekelwe phansi.Okusuke kuseqhulwini lwezikhalazo zezitshudeni, phakathi kokunye  kuthinta isikhwama esixhasa ngemali yokufunda iNational Students’ Financial Aid Scheme (NSFAS). Noma izikhungo zingazama kanjani ukuxazulula le nkinga ngaphambi kokuba kuvulwe, kodwa umsindo uhlale uzosuka.Izitshudeni zisuke zikhala ngokuthi azilutholanga uxhaso, ezinye azikaphendulwa kwaze kwavulwa,  okwenza ukuthi zingakwazi ukubhalisa. Muva nje isikhalo kube ngukuhamba kancane kohlelo lwezikhungo lokuthi zihambise uhlu lwezitshudeni ezizobhaliswa ukuze zikwazi ukuthola uxhaso.Indaba egudwini kube nawuhlelo olusha lwalesi sikhwama lokuthi luzame ukuzitholela ngqo izindawo zokuhlala izitshudeni.Obekukhalisa abaphathi balesi sikhwama ngukuthi kwesinye isikhathi kuba nenkohlakalo yokusebenzisana phakathi kwezikhungo nabahlinzeka ngezindawo zokuhlala.Kokunye izitshudeni zigcine zihlala ezindaweni ezingekho ezingeni elifanele ekubeni zikhokhelwa imali eshisiwe.Yingakho abalesi sikhwama beqale uhlelo lokuzihlola lezi zindawo bese bezigunyaza. Lokhu kususe omkhulu umsindo ngoba namanje kukhona abebekhala ngokuthi balala endle ngenxa yokuthi akukhokhiwe.Lesi sikhwama siveze ukuthi sithole izicelo ezingu-1.9 million zoxhaso kulo nyaka kanti bangu-1.2 million asebexhasiwe.Sisebenze ukuthi izitshudeni ezibalelwa ku-243 113 zichithiwe, kanti zingu-15 174 ezifuna kubuyekezwe izicelo zokuchithwa kwazo.Ohlelweni olusha lwalo nyaka lokuboleka imali yokufunda olwaziwa nge-missing middle, abazali babo abahola kakhulu abangakwazi ukuthola umfundaze abangawukhokhi uma sebesebenza, kuvele ukuthi zingu-30 728 izitshudeni ezifake izicelo.Lezi zitshudeni zizoyibuyisa imali ezixhaswe ngayo uma seziphothule izifundo zazo.Izitshudeni eziningi zikhale nangohlelo lokuthi imihlomulo yazo ikhokhwe yizinkampani ezine, ezaqokwa yilesi sikhwama nyakenye.Lezi zinkampani kunezinhlelo zokuthi kunqanyulwe izinkontileka zazo njengoba uphenyo olwenziwa yinkampani yabameli lwaveza ukuthi kwaba nokungenelela ngesikhathi sezinikwa lo msebenzi. Kulokhu kusolwa isikhulu salesi sikhwama esakhonjwa indlela.Inhlangano emele imikhandlu yezitshudeni iSouth African Union of Students’ (SAUS), yathi ayifuni kube nokuphazamiseka ukukhokhwa kwale mihlomulo njengoba lezi zinkampani kulindeleke ukuthi ziqhubeke nalo msebenzi wokukhokha le mihlomulo ngo-Ephreli kulo nyaka.Okwamanje umsebenzi wokukhokhwa kwemihlomulo ubekwe emahlombe ezikhungo.Okhulumela iSAUS uMnuz Asive Dlanjwa uveze ukuthi zisekhona izinkinga ngezitshudeni ezingakazitholi izimfanelo.Uveze ukuthi basakuchitha ukukhokhwa kwemihlomulo yilezi zinkampani, wathi kodwa ngoba kunezinhlelo zokuthi zinqanyulelwe izinkontileka ngendlela esemthethweni, abafuni kube nokuphazamiseka ekutheni izitshudeni zithole izimfanelo zazo nyanga zonke. UNgqongqoshe weMfundo ePhakeme uDkt Blade Nzimande, uhlale ekucacisa ukuthi kunezinselelo kulesi sikhwama wathi kodwa mkhulu umsebenzi esiwenzayo.UDkt Nzimande ephendula imibuzo ePhalamende muva nje ukuvezile ukuthi lesi sikhwama sengezelwe omunye umthwalo njengoba sesibhekele nohlelo lokuboleka izitshudeni imali yokufunda.Ubalule ukuthi enye yezinto eyenza luhambe kancane uhlelo lokukhishwa kwemali yoxhaso ngukuthi kumele kulandelwe yonke imigomo, izitshudeni zisayine imiqingo yokuzibophezela ngoba ngezinye zezinto ezisuke zidingeka ukuze umuntu athole uxhaso.Odabeni lwezindawo zokuhlala, uthe abakwazi ukumane bakhiphe imali bakhokhele izindawo abangakaze bazibone ukuthi zisezingeni elifanelekile.. "
    },
    {
        "content": "KUDALEKE isiphihli sengozi ebandakanya izimoto ezingu-17 kwalimala nabantu abangu-23, iloli lihluleka ukubhreka kuN14 ngasejikeni likaR55 eCenturion, ngoLwesibili ekuseni.The N14 east this morning 💔 pic.twitter.com/OEHg02EHXtAbezimo eziphuthumayo bachaze le ngozi njengenhlakelele ebathusile kwaphoqa ukuba kuvalwe lo mgwaqo ukuze kusizakale abalimele kuqoqwe nokungcola kwezimoto ezishayekile.“Sifike endaweni yesigameko sathola kusaphazeke yonke into emgwaqweni, kunezimoto eziwu-17 zithintekile ngezindlela ezahlukene,” kusho uKyle van Reenen okhulumela i-Emer-G-Med.UVan Reenen uthe bangu-23 abantu abalimale ngokuhlukahlukana. Izinkampani zabezimo eziphuthumayo basize abalimele ngaphambi kokubaphuthumisa ezibhedlela ezahlukene eziseduze.He hit me on the right rear, and my car faced the opposite direction. If i hadn't moved, I would've ploughed straight into the car that was in front of me. I don't remember much after that, until a few minutes later.My car was already towed away when I took this video.N14 R55 pic.twitter.com/bK4TRgxEaH"
    },
    {
        "content": "KUCISHE kwadungeka umcimbi wokwethwesa iziqu izitshudeni ezenza i-Electrical Engineering eThekwini TVET College ngesikhathi ezinye zazo zibhikisha, ziphosa namatshe kuwo wonke umuntu obesondela kulesi sikhungo.UMengameli wesigungu esihola izitshudeni eThekwini TVET College, uMesuli Nzimande uthe zikhala ngemali kaNsfas ezingayitholile.Azigcini lapho zibala ukufeyila uma zingaphasanga izifundo eziyisithupha kweziyisikhombisa ezizenzayo nokuthi imali yokubhala kabusha izifundo ezizifeyilile inkulu kakhulu.Uthe kusasa (namuhla) bazoba nomhlangano nothishomkhulu nobunye ubuholi bekolishi ukuhlahla indlela eya phambili.Kulimale isitshudeni esisodwa nabasebenzi bekolishi ababili kulo mbhikisho.Umcimbi wokwethwesa iziqu izitshudeni uze waqala sekushaye u-12 ngenxa yokuthi bekusabizwe amaphoyisa ukuzosombulula isimo nonogada besikhungo bebeqaphile.Uthishomkhulu waseThekwini TVET College, uMnuz Nkosinathi Mchunu uthe umcimbi uqale sekudlule isikhathi ngenxa yesiteleka ebesingaphezu kwamandla abo. Uye washesha nokuhamba ngoba ethi usayothola ikhambi lesiteleka.Uthe uhlelo lokuqeqesha izitshudeni baluqale ngo-2018 usuzophela kodwa baphazamiseka ngezikhathi zeCovid-19.Uveze ukuthi kuke kwaba neziqubu lapho izitshudeni bezikade zingafunwa ezinkampanini eziqeqeshela umsebenzi ngenxa yeCovid-19, kodwa bakwazi ukudlula kuleso sigaba.“Nami ngaqala njengani ngaqhubeka nokufunda. Uma uneziqu zikagesi uyakwazi ukukhetha umunxa othile ugxile kuwona ukuze uziphilise.“Iziqu zenu zisho ukuthi senizokwazi ukuzitholela amathuba omsebenzi noma nivule izinkampani zenu, niqashe abanye abantu.“Abantu banezindlu abazakhayo ezidinga ugesi, izwe linenkinga yokunqamuka kukagesi, kufanele nize nezisombululo. Kunabantu abafaka ama-solar nani kufanele nibe matasa lapho,” kusho uMchunu.Uthe izitshudeni ngeke zihambe neziqu kuphela kodwa zizonikwa nama-multi meter azozisiza ukuhlola ugesi lapho zizobe zisebenza khona.Ubalule ukuthi uma usebenza ngogesi awuvele nje uthinte kodwa uqale uhlole ukuthi kunogesi ongakanani nokuyinto ecacisayo ukuthi kumele usebenze kanjani.Ubonge abafundi ngokubekezela njengoba bekunezingqinamba eziningi ngaphambi kokuthi bathole iziqu zabo.UNksz Lungelo Kubheka othole iziqu, uthe njengamanje usebenza ukunakekela elinye lamabhilidi eThekwini futhi uyajabula ngoba useziphethe iziqu zakhe.UNkk Carminee Ramchunder we-Health and Welfare Sector Education and Training (Hwseta), uthe bahlale bekuthokozela ukusebenza nezikhungo zemfundo ephakeme ukunikeza izitshudeni amakhono okuziphilisa."
    },
    {
        "content": "AMAPHOYISA kuMasipala weTheku akhiphe isixwayiso ngokuvalwa komgwaqo amasonto ambalwa kuleli dolobha. Ngokwesitatimende esikhishwe amaphoyisa, kuzovalwa umgwaqo uBrooke Street oxhuma kuM4 ngaseningizimu uze uyongena kuDr Pixley KaSeme Street. Lo mgwaqo uzovalwa okwesikhashana kusukela ngoMeyi 3, (ngoLwesihlanu) kuze kube nguJuni 21, 2024.Lo mgwaqo uzovalwa ukuze kuqhubeke kahle ukubhidlizwa kwebhilidi iChina Emporium.Kunxuswa abashayeli ukuba bagweme ukuhambela kule ndawo, basebenzise le migwaqo:*Ukungena kwesokunxele ku-Anton Lembede Street, ujikele kwesokudla kuWarwick Avenue ubuye kwesokudla ukuthola uPixley Ka Seme Street.**Ukungena kuMargaret Mncadi Avenue (Victoria Embankment) *Ukungena kuChe Guevara Road (Moore Road)Kukhuthazwa abashayei ukuba bacophelele futhi bahlele kahle izindlela zabo ukuze bangaphazamiseki.Amaphoyisa omgwaqo azobe ekhona ukuqapha isimo."
    },
    {
        "content": "IBHEKENE nengwadla imiphakathi eyakhele iTheku namaphethelo ngenxa yokungabibikho kwamanzi nokungathunyelwa kwamaloli awathwalayo. Isolezwe lithole ukuthi kusukela ngo-2022, imiphakathi eyahlukene eThekwini ikhala ngenkinga yamanzi ikakhulukazi leyo esenyakatho yeTheku. Abantu bakhala ngokuthi uMasipala weTheku awuzikhiphi izaziso zokuthi azophela nezizathu zokuphela kwawo, bavele babone ngawo engasaphumi kompompi babo. Uma beshayela ucingo kwamasipala izingcingo azibanjwa, u-WhatsApp awuphendulwa, ngisho ezinkundleni zokuxhumana umasipala awuchazi. Uma amanzi engekho abantu bathi abakwazi ukuphuza amanzi ahlanzekile, abakwazi ukugeza, ukusebenzisa izindlu zangasese, ukupheka, ukuwasha nokunye okuningi.UNksz Bayo Smamane waku-ward-56, eNewtown A, eNanda, uthe sebehlale isikhathi eside bengenawo amanzi.“Emuva kwezikhukhula zika-2022, amanzi awaphindanga aphuma kompompi. Izindlu zangasese asikwazi ukuzisebenzisa, asikwazi ukupheka, ukuwasha nokuphuza amanzi ahlanzekile. Sisizwa ukujaha amaloli amanzi afika uma ethanda,” kusho uNksz Smamane.Uthe akekho umuntu obachazelayo ukuthi kwenzekani ngenkinga ababhekene nayo.Uthe isimo siya ngokushuba ngoba namaloli athwala amanzi awasafiki endaweni.“Okubuhlungu ukuthi nesikole iPhumuzuzulu Primary sibhekene nenkinga efanayo, izingane zize zikhishwe kungakashayi isikhathi sokuphuma. Abadla imishanguzo abakwazi ukuyiphuza,” ubeke kanje.ENanda namaphethelo umphakathi uze wabhikisha kuleli sonto, ufuna amanzi. Ikhansela lendawo, uMnuz Syabonga Ntombela, lithe ukuhamba kwamanzi kubangelwa ukulimala kwengqalasizinda eyaguguleka ngesikhathi sezikhukhula.Khonamanjalo: KwaSanti, Klaarwater, Savannah Park naseShallcross, amanzi ahamba phakathi neviki abuye ngempelasonto.“Amanzi asehamba ngoLwesine aze abuye ngeSonto. Uma engaphelanga ngalezi zinsuku, siye sibone ngawo ephela ngo-7 ebusuku aze abuye ngo-8 ekuseni. Sesiyazi ukuthi ayavalwa ebusuku kodwa uma sibuza kuMasipala weTheku kuthiwa asuke engavaliwe kodwa izinqolobane eziwagcinayo zisuke zisagcwaliswa. Okubuhlungu wukuthi umasipala usazithumela izincwadi ezifuna abantu bakhokhele amanzi,” kusho isakhamuzi.EDassenhoek naseThornwood nakwezinye izindawo zaseMariannhill, nakhona kukhalwa esifanayo njengoba amanzi ephela noma kunini, asikho isimemezelo esikhishwayo kodwa abantu babona ngawo esephelile.KwaMashu sekuphele izinyanga ezintathu amanzi ephuma ngezinsuku ezithile. ENtuzuma aphuma izinsuku ezintathu ngesonto. Kulezo zinsuku kuba amahora ambalwa, ebusuku nangezimpelasonto awaphumi. UNkk Gugu Sisilana okhulumela uMasipala weTheku, uthe kuyiqiniso ukuthi iNanda Newtown ngenye yezindawo eziphazamisekile njengoba kusalungiswa isikhungo samanzi iNtuzuma 2 Pumpstation.“Akusilo iqiniso ukuthi sekuphele iminyaka emibili abantu bengenawo amanzi kodwa amanzi ayafika abuye aphele. Ziningi izinhlelo ezenziwa wumasipala zokusiza abantu okubalwa ukufakwa kwamathangi ezindaweni ezingenamanzi. Uyaqhubeka umsebenzi wokuthuthukisa ingqalasizinda eNtuzuma 2 Pumpstation. Kulindeleke ukuthi uphele ngo-2025,” kuchaza uNkk Sisilana.Uveze ukuthi ukuncishiswa kwamanzi kwenzelwa ukuthi kugcwale izinqolobane zamanzi, ukuze wonke umuntu athole amanzi ngokulinganayo.INtuzuma Pumpstation 2 iphakela izikhungo zamanzi ezihlukene okubalwa iNtuzuma Reservoirs 3, 4, 5, ne 7.Izindawo ezithintekayo yiNanda namaphethelo, iNtuzuma namaphethelo neRichmond Farm.Ubuye wafaka isitatimende seMeya yeTheku, uMnuz Cyril Xaba, lapho ithembise abantu baseThekwini ukuthi iyalusukumela udaba lwamanzi futhi isixazululo sizotholakala maduze.Ithe uyaqhubeka umsebenzi wokuthuthukiswa kwengqalasizinda yamanzi enyakatho yeTheku, eningizimu nasentshonalanga yeTheku."
    },
    {
        "content": "UPHIKO lwentsha lweqembu Umkhonto weSizwe (MKPYL), lusole umona ezinhlanganweni ezigijimele ezinkantolo zifuna ukuchitha umholi waleli qembu ePhalamende uDkt John Hlophe, ekubeni yilungu leJudicial Services Commission (JSC). Le khomishini iluleka umengameli wezwe ngezinto ezithinta amajaji.Lokhu kulandela ukuya enkantolo kwezinhlangano i-AfriForum ne-DA, zifuna uHlophe akhishwe kwiJSC.NeFreedom Under Law ithe izothatha izinyathelo zomthetho ngalolu daba.UMnuz Nkateko Mkhabela wezokuxhumana kwiMKPYL, uthe iPhalamende lalandela yonke imigomo ngesikhathi liphakamisela uHlophe kwiJSC.Uthe lezi zinhlangano zifuna ukwenza iMK intenge njengeqembu eliphikisayo ePhalamende.“Lezi zinhlangano bezingafuni uHlophe akhethelwe kulesi sikhundla ngoba ziyawazi amava akhe. Azibhekele ukusebenza kwansuku zonke kweJSC, ngakho azikwazi ukukhulumela ikhomishini.”  I-AfriForum ifake amaphepha enkantolo yoMthethosisekelo ifuna kususwe uHlophe.Isikhulu esiphezulu se-AfriForum uMnuz Kallie Kriel, sithe akukwazi ukuthi umuntu owaphucwa isikhundla sokuba yijaji angakhethelwa esikhundleni esifuze lesi.UKriel uthe bazolwa kuze kufike enkantolo yokugcina ngoba bafuna singehli isithunzi seJSC. “Ukuthi  uHlophe abe yingxenye yeJSC kubeka engcupheni isithunzi sale khomishini. Kubeka engcupheni nomthetho wakuleli yingakho siyilwa indaba yokufakwa kwakhe.”UNkk Helen Zille uSihlalo weFederal kwi-DA, uthe bafake amaphepha enkantolo enkulu yaseWestern Cape, ngoba befuna kuchithwe uHlophe kwiJSC. Uthe noma bekwamukela ukuthi kuyilungelo lamaqembu ukuphakamisa amalungu awo kwiJSC, kodwa abamfuni uHlophe kule khomishini.“Akaziphathanga ngendlela elindelekile kumuntu oyijaji. Sifake isicelo esiphuthumayo sokuthi avinjwe ukuthi angene kwiJSC. Okwesibili ngukuthi sifuna kubuyekezwe isinqumo sePhalamende sokumqokela kwiJSC.” Uthe ukuqokwa kukaHlophe kubukela phansi umthetho.Amanye amalungu ePhalamende ayingxenye yeJSC kubalwa kuwona nomholi we-EFF uMnuz Julius Malema. Kulindeleke ukuthi umhlangano weJSC uhlale ngo-Okthoba, lapho le khomishini izophakamisa kumengameli wamajaji okumele avale izikhala ezivulekile ezinkantolo ezehlukene."
    },
    {
        "content": "LUVELE obala ubumbano ezinhlangeni ezehlukene ngesikhathi kunemiklomelo yezindondo i-17th PanSALB Multiligualism Awards, ngoLwesine ebusuku e-ICC, eThekwini.Kulo mcimbi Isolezwe lihlonishwe ngendondo emkhakheni weMedia Category/Lifetime Achievement Award.Leli phephandaba elizobe ligubha iminyaka engu-22 ngenyanga ezayo lisemlandweni ngokuba noshicilelo nsuku zonke ngolimi lwendabuko kuleli. Lingelikhulu kunawo wonke akhona e-Afrika ashicilelwa ngolimi lwethunga.Zonke izikhulumi kulo mcimbi zigqugquzele ukuthi kukhulunywe izilimi zendabuko yase-Afrika, bekukhona abafisa ukuthi imikhiqizo ibhalwe ngolimi lwendawo lapho ivutshelwe khona.UMhleli weSolezwe, uMnuz Thulani Mbatha, uthe lo mklomelo uyinto enkulu ekuhlonishweni kweqhaza elibanjwe yileli phephandaba kwezokuxhumana. “Isolezwe aligcini nje ngokuba yinkundla yezindaba nezokuxhumana kodwa likhathula indima enkulu ekubuyiseleni ulimi lwesiZulu eqhulwini nokuqinisekisa ukuthi alushabalali, okuyinselelo ebhekene nezilimi eziningi zendabuko e-Afrika,” kuphula uMbatha. Inkosi Themba Mavundla enguSihlalo wePLC kwaZulu-Natal, ithe emandulo izingonyama namakhosi kwawumsebenzi wawo ukuthuthukisa ulimi nokulukhusela.“Abantu abancane nomama babenezinhlaka zabo lapho ababefundiswa khona ukusebenzisa ulimi. Kwakunendlela yokusebenzisa ulimi. Omncane wayengakhulumi njengomdala. Kwakuthi noma uyonana ufike ungathekise ungakuqondisi ukuthi uzonana. Ulimi ufunda ngalo ukuphila nokuxhumana nabantu. Njengamakhosi ezizwe siyafisa ukubonga ibhodi lakwaPanSALB ngokwenza isiqiniseko sokuthi izilimi zethu azishabalali. Empeleni njengamakhosi kumele engabe singumtapo wolwazi wokusetshenziswa kolimi. Lokhu kungandisa ngisho amathuba omsebenzi. Uma kukhiqizwa umkhiqizo oyiswa kuleso sifundazwe okukhulunywa khona lolo limi imikhiqizo ibhalwe ngolimi lwakhona. Uye uphoxeke ubona ingane iphethe ugwayi ithunywe ngumuntu omdala kube kungafanele ngabe iwuphethe. Okwenza ingazi ukuthi akufanele yingoba kusuke kubhalwe ngesingisi kanti ukube kubhalwe ngolimi eluqondayo ngabe iyazi ukuthi akumele iwuphathe,” kuchaza inkosi Mavundla.Emcimbini bekukhona nabaqhamuka eminyangweni kahulumeni omunye wabo okungu-Adv Linda Zama, ongumeluleki ehhovisi likaNdunankulu KwaZulu-Natal, inhloko yoMnyango wezobuCiko namaSiko KwaZulu-Natal, uDkt Thobile Sifunda nabanye.Bekuklonyeliswa abantu neminyango emikhakheni ehlukene okubalwa oweLanguage & Literature, Language Activist Category, Translation & Interpreting, Youth Category, Government / Public Sector, Education neBusiness & Technology.Kunandise abaculi abehlukene okubalwa uLwah Ndlunkulu, Zuko Kupiso, Oscar Makamu Na Majuvani Sisters noThabang Nkutha. USomizi obengomunye wabaphathi bohlelo ubeqhulula amahlaya, abantu bahleka kwaze kwabuhlungu izisu."
    },
    {
        "content": "ISOSHA ladubula amahlandla ayisithupha emqaleni nasesifubeni labulala inkosikazi yalo emzini wabo ePinetown, eThekwini.Lokhu kuqukethwe edokodweni loMbuso elifundwe eNkantolo yeMantshi yasePinetown.UMbuso uphinde walishintsha icala obekungelokubulala elithweswe isosha loMbutho wezeMpi eNingizimu Afrika, uMnuz Lwanda Zungu laba elokubulala okuhleliwe uNkk Tania Zungu.Umshushisi uMnuz Ehud-Jadon Francko utshele inkantolo ukuthi icala seliwela esigabeni sesithupha.Lokhu kuchaza ukuthi uZungu kumele ashaye indesheni ngokuthi abeke izizathu ezimqoka zokuthi kungani imantshi kumele imnike ibheyili.Isenzo soMbuso kubukeka sinyakazise ummeli kaZungu, u-Advocate Muzi Mzelemu, othe bebeqala ukuzwa enkantolo izolo ukuthi selishintshiwe icala.UMzelemu usukume wafaka isicelo esiphuthumayo, ephikisana nokushintshwa kwecala.Uveze ukuthi uZungu, sekuphele izinyanga ezintathu egqunywe ezitokisini akaze acaciselwe ngamacala athweswe wona nokuthi enzeka kanjani.“UMbuso ufike kanjani ekutheni kwakuyisigameko esihleliwe okwenzeka. Siphi isitifiketi sikamqondisi wabashushisi esishoyo ukuthi icala seliwela esigabeni sesithupha? kubuza uMzelemu.Umshushisi uvumile ukuthi asikho futhi uxhumene nehhovisi likamqondisi wabashushisi esicela.Imantshi ibe isilihlehlisela namuhla ukuze kuqhutshekwe nesicelo sebheyili. Ngaphambi kwalokho uMzelemu ubefuna kuqhutshekwe nokulalelwa kwebheyili ethi uMbuso awusebenzise imininingwane esedokodweni ngoba inohla lokuzobe kuqukethwe esitifiketini esifunekayo.Imantshi beyiqale yatshela uZungu ukuthi uma limlahla icala athweswe lona angabhadla ejele iminyaka engu-25. UZungu ubebukeka ekude ngokomqondo ehlezi ebhokisini labasolwa. Uqale kwangathi kunento ayikhuluma yedwa, ejeqeza abangena enkantolo kodwa kungezwakali abekade ethini.Inkantolo beyikade igcwele abantu abebekade bezokweseka umndeni kamufi nezihlobo zakhe. Bekukhona nabebekade begqoke izikibha  ebezinemibhalo elwa nokuhlukunyezwa kwabesifazane nezingane.UZungu usolwa ngokudubula abulale inkosikazi yakhe ngoJanuwari nonyaka. Abomndeni kamufi basola uZungu ngokuhlukumeza umufi waze wambulala.Ngakolunye uhlangothi umufi usolwa ngokuthi waphinga nomuntu abazanayo noZungu nokuyinto eyaholela ekutheni ambulale."
    },
    {
        "content": "ISOSHA elibhekene necala lokubulala umkalo ekuqaleni konyaka lizokwazi ngoLwesine ukuthi liyayithola yini ibheyili noma cha.UMnuz Lwanda Mxolisi Zungu obeyisosha loMbutho wezempi wakuleli iSouth African National Defence Force (SANDF), usolwa ngokudubula abulale umkakhe, uNkk Tania Zungu (36).Isehlakalo kuthiwa senzeka emzini wabo osePinetown. Izolo bekulindeleke ukuthi iMantshi, uWendalynn Robinson akhiphe isinqumo ngebheyili kodwa washaya ungqimphothwe.Uthe kunezinto okumele aqale azibhekisise, isinqumo sesizophuma ngoLwesine.\"Angeke kulunge ukuthi ngikhiphe isinqumo namhlanje. Kunezinto okumele ngiqale ngizibhekisise kuqala mayelana naleli cala,\" echaza.Ngaphambi kwalokho umbuso ushayele isipikili sokugcina uveza amaphuzu oweseka ngawo ukuthi kungani kumele isosha lingayitholi ibheyili.UMshushisi u-Enud Franko zithe zisuka nje wasola umsolwa ngokusebenzisa ingane yakhe eneminyaka engu-14 ukuzivikela.\"Bekungafanele umsolwa avunyelwe ukuthi ingane yakhe ayenzise isitatimende sokuthi imvikele. Le ngane ithe iyamdinga uyise kumele ayithole ibheyili,\" usho kanje.Umshushisi ubuye wakhala ngokuthi isosha akumele lidedelwe ngoba lingaletha ukwesaba kwabomndeni kamufi.Umsolwa ubefake ishethi elimhlophe efake nothayi  oluhlaza."
    },
    {
        "content": "KUVELE ukuthi bese kunesikhathi bengahoshelani onogada ababili abafe esigamekweni sokudubulana kwabo emahhovishi kaMasipala uMhlathuze ngoLwesine ekuseni. Kulesi sigameko kufe ujuqu uMnuz Simo Zulu obeqapha uyise oyimenenja kuwona lo masipala. Kusolwa uzakwabo uMnuz Ntokozo Mthembu oqapha imeya yakhona eMhlathuze ngokumdubula kanti naye uzogcina edutshulwe ngozakwabo washona. IMeya uMnuz Xolani Ngwezi uveze ukuthi kusukela ngoDisemba nyakenye laba baqaphi bebengabhekani.\"Kuqale ngoDisemba esontweni lesithathu. Ngalolo suku sasiyebhishi, wayekhona uMageba (Imenenja yaseMhlathuze) wakubona ngamehlo kwenzeka phambi kwethu.“Ngakuzama okungangamandla ami ukungenelela ukuxazulula isimo, ngeshwa kugcine sekuphelela lana,\" kusho uNgwezi.Eqhuba uthe ngosuku lwesigameko laba bobabili kusolwa ukuthi konakala uma kuhlangana amehlo nokuholele ekutheni bajikijelane ngamagama ayiziswana.Yilapho kuqale khona udweshu nokusolwa ukuthi uMthembu ubesedonsa isibhamu waqonda ngqo kuZulu wamdubula maqede wadla phansi kwaze kwabe naye uyadutshulwa.UNgqongqoshe woMnyango wezokuBusa ngokuBambisana nezoMdabu KwaZulu-Natal uNkk Bongiwe Sithole-Moloi, unxusa izinhlaka zomthetho ukuthi zenze upheno olunzulu kulandela isigameko.Kwisitatimende esishicilelwe wumnyango, uNkk Sithole-Moloi uthe omasipala yindawo okumele ihlale iphephile kuwona wonke umuntu, bakhululeke nabazofuna izidingo.\"Ukulahleka kwemiphefumulo kulesi sigameko kuyinto ebuhlungu nethikameze abasebenzi, amalungu omphakathi nabaholi kumasipala. “Sinxusa abasebenzi behlise amaphaphu bagweme nokungabhebhethekisa udlame. Sicela abantu bahlangane babambisane kuzilwe ngokuthula, kufinyelelwe kwizinqumo ezinokuthula,\" kusho uNkk Sithole-Moloi.Eqhuba unxuse umasipapla ukuthi uthathe izinyathelo ezifanele. “Sinxusa nanoma ubani ongaba nolwazi mayelana nalesi sigameko ukuba alekelele amaphoyisa,\" usho kanje.Ephetha udlulise amazwi enduduzo kubona bonke abathintekile ngesigameko.\"Sizwelana kakhulu nemindeni, ababangani, izihlobo, ozakwabo nabasebenzi bonke kumasipala. Kuyethusa ukwehla kwalesi sigameko phambi kwabasebenzi namalungu omphakathi.“Sizobambisana neminye iminyango kuhulumeni ukuhlinzeka abasebenzi namalungu omphakathi ngosizo lokwelulekwa ngokwengqondo njengoba ebone kwenzeka lesi sigameko esishaqisayo,\" kusho uNkk Sithole-Moloi. "
    },
    {
        "content": "KUSEBENZE uR15 million wosizo lwebhange Ithala, ukwakha nokuvula ngokusemthethweni indawo entsha yokusebenzela yeHRMP Logistics, inkampani egcina nethutha impahla, iyihambise ezindaweni ezahlukene ezweni lonke.Le ndawo yale nkampani eholwa wuMnuz Musa Makhunga, yethulwe ngoLwesihlanu eDube Tradeport, eLa Mercy, eduze kwesikhumulo sezindiza iKing Shaka.Exoxa neSolezwe Ngempelasonto sekuphele umcimbi wokuvula le ndawo ewu-5 600m2, uMakhunga uthe kubajabulise kakhulu ukuxhaswa yiThala ngoba bebehlale besebenzela ezindaweni abebeqashe kuzona kusukela beyiqala ngo-2018.“Okuhle kakhulu ngale ndawo esikuyona manje wukuthi iDube Tradeport, esakhe emhlabeni wayo, ikwazi ukurentisa ngomhlaba wayo iminyaka ewu-49, esikholwa wukuthi sizokwazi ukusebenza kahle nangokukhululeka kuyona ukuqhuba nokukhulisa umsebenzi esiwenzayo.“Sikholwa wukuthi ukusebenza kwethu lana kuzothela izithelo, siqhubeke nokukhulisa inkampani yethu esesiqashe izisebenzi eziwu-10 kuyona. Sibonga kakhulu kwabeThala ngokuhlale bevule izandla ukuxhasa amabhizinisi abantu abenza imisebenzi ebonakalayo emphakathini njengathi,” kusho uMakhunga.USihlalo webhodi leThala uMnuz Sihle Mkhize uthe kusemkhondweni wabo ukusiza noma wubani waKwaZulu-Natal onebhizinisi elenza umehluko emphakathini.“Ngenkathi sicubungula isicelo sabo (esho iHRMP Logistics) sagculiseka ngaso, sase sibaxhasa ngoR15 million wokubasiza bafukule ibhizinisi labo njengoba sesihlangene namhlanje umsebenzi owenziwe usuphelile. Sikholwa wukuthi bazoqhubeka babe wusizo emakhasimendeni abo,” kusho uMkhize."
    },
    {
        "content": "IGCAGCELE esokeni kosomabhizinisi abancane baKwaZulu-Natal abazohlomula ngoxhaso lwemali yokuthuthukisa amabhizinisi oluvela ebhange Ithala nakwiSourceFin.Izolo isikhulu esiphezulu se-Ithala Development Finance Corporation (IDFC), uNksz Pearl Bengu, sithe iSourceFin ibeke uR150 million wokuthuthukisa osomabhizinisi abancane abasemikhakheni ehlukene.Uthe le mali izotholakala ngokushesha futhi osomabhizinisi sebengaqala ukufaka izicelo.“Ithala liyathanda ukuthuthukisa osomabhizinisi abancane ngoba yibona abadala amathuba omsebenzi amaningi. Kuzoxhaswa osomabhizinisi abathole umsebenzi kuhulumeni kodwa abangenayo imali yokuqala umsebenzi, abanamabhizinisi emalokishini, emakhaya nakwezinye izindawo. Inhloso yethu wukufukula umnotho waKwaZulu-Natal ukuze wonke umuntu asebenze,” kuchaza uNksz Bengu.Uthe Ithala lingamavulandlela ekufukuleni osomabhizinisi basemakhaya nasemalokishini njengoba kuyilona elibaxhasa ngaphandle kokubafuna imicikilisho.“Sifuna osomabhizinisi bakhule bangahlali bengosomabhizinisi abancane. Ukusebenzisana kwethu neSourceFin kuzosisiza ukwenza lokho. Okuhle wukuthi sizobe sicathula nabo, ngeke sibanike imali noma izinsiza kusebenza kuphela kodwa bazofundiswa nangokuphatha kahle imali, ukuhlela umsebenzi nangemithetho ethile ethinta osomabhizinisi,” kusho uNksz Bengu.UMnuz Joshua Kadish oyisikhulu esiphezulu seSourceFin, uthe bayajabula ukusebenzisana neThala ngoba lihamba phambili ekuthuthukiseni abantu baKwaZulu-Natal.Uthembise osomabhizinisi ukuthi ngeke balinde isikhathi eside uma sebefake isicelo sokuxhaswa njengoba kusetshenziswa ubuchwepheshe besimanje.“Siyazi ukuthi kunzima ukuthola imali emabhange amakhulu yingakho sisebenzisana neThala okuyilona elenza umsebenzi omuhle wokulekelela osomabhizinisi abancane. Sizobanika imali yokwenza umsebenzi, sibafundise ukuyiphatha sibanike nohlelo lokuqeqeshwa ngomakadebona kwezamabhizinisi. Okuhle wukuthi sinezinkampani esisebenzisana nazo ezenza imikhiqizo ehlukene okuzosiza osomabhizinisi,” kusho uKadish.Wenze isibonelo sokuthi usomabhizinisi olungisa ingqalasizinda uyakwazi ukuxhunyaniswa nendawo azothenga kuyona engambi eqolo. Lokho kusiza yena ukuthi onge izindleko.Uthe osonkontileka bavumelekile ukuthenga ezinkampanini abazaziyo kodwa kulolu hlelo kuzoqale kubhekwe ukuthi kwezinye izindawo leyo mpahla ibiza malini."
    },
    {
        "content": "Lithathe elinye igxathu udaba lweholidi lwaseDubai olwathathwa wuNobhala Jikelele we-ANC uMnuz Fikile Mbalula nomndeni wakhe ngo-2016 njengoba uphiko lwezokushushisa oluzimele lwe-AfriForum lukholwa wukuthi kukhona okumele aphendule ngakho.I-AfriForum imemezele ngoLwesithathu ekuseni ukuthi isithole idokodo emaphoyiseni ngemuva kokufaka isicelo kulandelwa umthetho  iPromotion of Access to Information Act (PAIA).Ngonyaka odlule uphiko lwezokushushiswa komphakathi iNational Prosecuting Authority (NPA) yathi ngeke ize imshushise uMbalula ngezinsolo zokushushumbisa imali.Umbiko woMvikeli woMphakathi wango-2019 wathi iNPA kumele ibheke izinsolo zokuthi inkampani iSedgars Sports yakhokha izindleko zeholidi likaMbalula ngoDisemba ka-2016 ngesikhathi esanguNgqongqoshe wezemiDlalo, ubuCiko namaSiko kuzwelonke.I-AfroForum ithe ngemuva kokuthola idokodo ikholwa wukuthi uMbalula kumele aphendule.\"Ngemuva kokuhlaziya ubufakazi, kucace bha ukuthi isinqumo sokungamshushisi uMbalula sasingenasisekelo. Ubufakazi bukhomba ukuthi kukhona ukuvumelana okungekho emthethweni okwakukhona phakathi kofakazi namaphoyisa; ukuhluleka ukuthatha izitatimende kofakazi ababalulekile; ukuhluleka ukuqoqa amabhuku nemininingwane ebalulekile kanjalo nokungasebenzisani kahle kwamaphoyisa nabashushisi,\" kusho uBarry Bateman, okhulumela i-AfriForum.Uthe ubufakazi bukhomba ukuthi baningi abakhokhela izindleko zempilo yakhe ewubukhazikhazi.\"Kubukeka sengathi uMbalula ubefikelwa ngamaphoyisa neNPA. Lokhu sekuqinise umkhankaso wophiko ukuthi wenze isiqiniseko sokuthi uMbalula uyavela enkantolo.\""
    },
    {
        "content": "ISIFO sohlangothi yisona esibe yimbangela yokudlula emhlabeni kwenkosi yomculo wesikhalanga, uDkt Thulani Manana (56).Lokhu kudalulwe yindodana yakhe, uMnuz Trevor Manana, ngesikhathi ikhuluma neSolezwe ngezindaba zokudlula emhlabeni kwale ngwazi eyenze umculo weZayoni wachuma.UManana uveze ukuthi uyise ubekade eseMtubatuba eye komunye umngcwabo, kwathi ngemuva kwezinsuku ezimbili engakaphindeli ekhaya e-Ermelo, eMpumalanga, wadluliselwa esibhedlela saseNgwelezane.\"Kusiphathe kabi kakhulu ukushiywa ngubaba emhlabeni. Uhlaselwe yisifo sohlangothi wase eyasishiya,'' esho.Uthe bagqemeke udume lwengozi ngokulahleka kukayise. Umncomile ngendima ayiklamile ekuqinisekiseni ukuthi uyachuma umculo weZayoni.Uthe kuyise bekuhlale njalo kuseqhulwini ukubaluleka kokufukulwa komculo weZayoni.Uchaze uyise njengendoda ebikholelwa kakhulu emkhulekweni. \"Ubaba ubewazisa kakhulu umkhuleko. Ubekholwa ukuthi uma nje esethandazile konke kusuke sekuqondile,'' usho kanje.Ubekhuluma neSolezwe enza amalungiselelo okuthi kuthathwe isidumbu sibuyiselwe e-Ermelo okuyilapho azofihlelwa khona.Umethulele isigqoko ngokuthatha umculo waseZayoni awusabalalisele eSwatini naseBotswana.UMfu Thulani Gwala ongusihlalo wenhlangano yamaZayoni, iHlangana Zayoni uthe uwile umuthi omkhulu.Uncome iqhaza likaManana ekuqinisekiseni ukuthi uyathuthukiswa umculo weZayoni kuzona zonke izifundazwe.Ukuvelela kukaManana emculweni kumenze wagcina esezuza izindondo ezahlukene eminxenei eyahlukene. Wathola nendondo kumaSama Awards.Uke wahlabana ngendondo yeBest AmaZion Music kumaCrown Gospel.Kumncintiswano iMpumalanga Awards wazuza izindondo kwiBest siKhalanga, Best African Mucic nakwiBest Composer.Waqala ukuduma kakhulu nge-album yakhe eyayisihloko sithi Imali yomntwana.'Wayekade eyenze ngokubambisana noMbhishobhi Sipho Mnyembe ongasekho emhlabeni.Belidume kakhulu iqembu lakhe Abanikazi Bomkhalanga. UMfu Bheki Dlamini obeyilungu leqembu uthe bafe olwembiza ngokudlula emhlabeni kukaManana.Umchaze njengomuntu obenokuthula, ewazisa umculo weZayoni. UManana wake wakhipha i-album esihloko sithi Udlalelani ngom’Zayoni ezama ukukhuza abadicilela phansi isithunzi saleli bandla.UMfu Vusi Gama ongomunye wezingwazi zomculo waseZayoni naye uthumele amazwi enduduzo ngokudlula emhlabeni kukaManana. Uthe kulotshiwe emlandweni ukuthi umufi waba ngowokuqala ukuqopha i-album egcwele yomculo wesikhalanga.Uthe kuningi okuhle okungafundwa ngabantu mayelana nendlela uManana abewuthanda ngayo umsebenzi wakhe wokucula.Phakathi kwabaculi aseke acula nabo uManana kubalwa uThokozani Langa, uBonakele noLundi naye ongasekho emhlabeni.UManana ubephinde abe nguMfundisi ebandleni lamaZayoni, iPhillip Apostolic Catholic Church yaseThembisa. Ikhwaya yeZayoni yaseTshwane University of Technology (TUT) ubeyicija ngomculo.Ushiye emhlabeni abantwana bakhe abayisikhombisa. Umndeni uthe usazolumemezela usuku lokufihlwa kwakhe."
    },
    {
        "content": "IDOLOBHA iTheku lithi selikulungele ngokuphelele ukusingatha umcimbi womjaho wamahhasi omkhulu kuleli iHollywoodbets Durban July, laveza nokuthi lilindele inzuzo elinganiselwa ku-R650 million ngalo mcimbi ozoba seHollywoodbets Greyville Racecourse, eGreyville, eThekwini ngoMgqibelo.Lokho kuhlaluke esithangamini sabezindaba ebesenziwe emgwaqweni uFlorida eThekwini, lapho uSihlalo woPhiko lokuThuthukisa uMnotho eThekwini, uMnuz Thembo Ntuli eqinisekise khona ukuthi akusekho okuzophazamisa lo mcimbi ozobe wenziwa okwesi-128 nonyaka, nokungokwesithathu wengwanyelwe yiHollywoodbets.UNtuli uthe balindele amaphanta angaphezu kuka-45 000 ukuzobhejela imijaho yosuku, nabantu abangaphezu kuka-20 000 abazobe behambele umcimbi.“Ilinganiselwa ku-R271 million imali ezosetshenziwa emcimbini, kanti konke okuzobe kwenziwa kuzosiza ukwakha amathuba omsebenzi angaphezu kwa-5 000, sihlele u-78% wezindawo zokulala,” kusho uNtuli.Uthe nezokuphepha zizobe ziqinile njengoba abakwasidlodlo bazobe bekanise idolobha lonke ukuqinisekisa ezokuphepha nokuthi kube lula ukusabela uma kukhona lapho bedingeka khona.Uveze nokuthi kusukela ngoLwesihlanu ngo-11 ebusuku kuzovalwa imigwaqo okubalwa kuyo uMitchell Crescent/Sixth Avenue, Clarence Road/Sixth Avenue, Mitchell Crescent/Fifth Avenue, Clarence Road/Fifth Avenue noDLI Avenue/Avondale Road ukuze kugwemeke isiminyaminya kwabeza emcimbini.Ohlangothini lwezemfashini, kuzobe kukhona abasiki bengqephu abayisishiyagalolunye abaqokwe yiHollywoodbets ukuzokhangisa ngemisiko eyahlukene ehambisana nendikimba yosuku ethi Ride The Wave.Labo basiki bengqephu woLerato Mathobela, Zadani Bhengu, Mphumeleli Mkomonde, Sbonelo Gcumisa, Amahle Blose, Nomfundo Nxumalo, Lwandle Khulu, Nobuhle Mnguni noPhumzile Ndlovu. “Siyakuqinisekisa ukuthi abantu abazohambela umcimbi bazojabula futhi ngeke basikhalele isikhathi sabo. Senze konke okusemandleni ukwenza umcimbi ube sezingeni eliwufanele,” usho kanje.Kwabathanda ubumnandi, bazojatshuliswa yimicimbi yobumnandi eyahlukene ezoqhubeka impelasonto yonke okubalwa iFact Durban Rocks, Any Given Sunday, Anywhere in the City, eKasi Durban July, Mojo’s July Weekend, EThekwini Jazz Jam, Artizen Durban July neWhite Party Lifestyle Excursion ukukha phezulu. "
    },
    {
        "content": "INGENISE uR500 million emnothweni weTheku i-Africa’s Travel Indaba ebiseNkosi Albert Luthuli International Convention Centre (ICC), eThekwini.Lezi zindaba zivezwe yiPhini leNhloko yophiko lwezokuvakasha kuMasipala weTheku, uNkk Winile Mntungwa esithangamini sokuvalwa kwengqungquthela, izolo.“I-Africa’s Travel Indaba ihambe kahle kakhulu eThekwini ngoba abayihambele bafake imali engaphezu kuka-R500 million emnothweni weTheku. Le mali ingene ngokuthengwa kwempahla, ukuhlala kwabantu emahhotela, ukubhukhwa kwezimoto ezisetshenziswa yizivakashi, ukudla ezindaweni zokudlela nokunye okuningi,” kuchaza uNkk Mntungwa.Uthe aseqalile amalungiselelo okuqinisekisa ukuthi i-Africa’s Travel Indaba ihlala eThekwini njengoba bekhipha unyawo njalo uma kunalo mbukiso ngokuthi baphathe kahle izivakashi.Uveze ukuthi nezokuphepha sezihlala ziqinile eThekwini hhayi ukuthi amaphoyisa atshalwa ngoba kune-Africa’s Travel Indaba kodwa ahlale esiqaphile isimo sezokuphepha.Ubalule ukuthi kunomkhankaso wokuqinisekisa ukuthi abantu bayahlomula kwezokuvakasha njengoba bekukhona osomabhizinisi abancane abaxhaswe yiDurban Tourism ukuba bazikhangise kulo mbukiso.Isikhulu esibhekele ukusebenza kwe-Tourism KwaZulu-Natal, uNksz Phindile Makwakwa, sithe uma abantu becabanga i-Africa’s Travel Indaba, bacabanga iTheku neKwaZulu-Natal ngakho asikho isidingo sokuyihambisa kwenye indawo.Uthe kunezinhlelo abazenzayo zokuqinisekisa ukuthi lo mbukiso uhlala kulesi sifundazwe yize bazi ukuthi nabanye bazowubhidela.Isikhulu esiphezulu se-SA Tourism uNksz Nombulelo Guliwe, sithe i-Africa’s Travel Indaba ihambe kahle kakhulu ngoba zingaphezu kuka-1 200 izinkampani ebezizokhangisa ngemikhiqizo yazo.Uveze ukuthi osomabhizinisi benze imihlangano engaphezu kuka-24 000 futhi bayajabula ukuthi namazwe ase-Afrika ayanda kulo mbukiso.UMnuz John Oritho obhekele ukusebenza kwe-ICC, uthe isimo sesingcono kakhulu kulokho esasiyikho emuva kokuhlasela kweCovid-19.“Silindele ukuthi imicimbi eza lapha ikhule ngoba kuyimanje isikhulu esiphezulu sase-ICC siphesheya siyohlwaya eminye imicimbi esingayiletha lapha. Ukuza kwe-Travel Indaba kuyasisiza ngoba kuvulela abafundi bezokuvakasha eDurban University of Technology (DUT) amathuba okuthola isipiliyoni somsebenzi. Sibuye sithathe abapheki bakuzo zonke izikole zalapha eThekwini ukuze bazophekela izivakashi zamazwe omhlaba. Bonke abasebenzayo bathola izitifiketi ezishoyo ukuthi bebesebenza kwi-Travel Indaba ezibasiza ukuthola umsebenzi noma ukuzisebenza,” kusho u-Oritho.Uthe bayakuqonda ukubaluleka kwezokuphepha kwezokuvakasha ngoba izivakashi zifuna ukuzizwa ziphephile ngaso sonke isikhathi.Uthembise abantu ukuthi ezokuphepha zizohlala ziqinile eThekwini ngoba umasipala ubambisene kahle nosomabhizinisi nezinye izinhlaka zomphakathi."
    },
    {
        "content": "IMEYA yaseThekwini, uMnuz Cyril Xaba, uchaze isinqumo sokucisha izikweletu zentela yemizi yasebashona njengesenzo esizonikeza usizo emakhaya ahlwempu.UXaba usho kanje emhlanganweni womkhandlu kamasipala weTheku obubanjelwe eNkosi Albert Luthuli International Convention Centre, eThekwini ngoLwesine.Isinqumo sokumemezela ushwele wokwesula izikweletu zentela yemizi yabantu asebashona nalabo abaxakeke kakhulu abangakwazi ukuzikhokhela, kuhambisana nemithetho esophikweni olulawula ezezimali, i-Municipal Financial Management Act kanye ne-eThekwini Municipality Credit Control ne-Debt Collection Policy.Ngokwesitatimende esikhishwe uMasipala weTheku, izikweletu zentela yemizi yabantu asebashona zingaphezu kuka-R900 million.Umkhandlu uphinde wanquma ukuthi ukucisha lezi zikweletu kuzokwenzeka ngaphansi kwemibandela ethize.\"Umufi kanye nefa alishiyile kumele kube yindawo yokuhlala, hhayi ibhizinisi; isikweletu esithintekayo sibe sidala kunezinyanga ezingu-24, ozozuza indawo osaphila onetayitela elisemthethweni lokumela ifa, kumele aphumele obala ukugwema ukuvela kabusha kwesikweletu. Ezimweni lapho isihlobo kungumuntu osemncane noma ohlwempu, umkhandlu ugunyaze ukuthi inqubomgomo yabahlwempu izosetshenzizwa,\" sisho kanje isitatimende.IMeya ikhuthaze abanamatayitela ukuthi basondele ukuze bezokwazi ukungena ngaphansi kwalezi zinhlelo.\"Lesi sinyathelo sizovumela abahlezi endaweni enetayitela elisemthethweni ukuthi beze ngaphambili futhi benze amalungiselelo adingekayo. Ngenxa yalesi sinqumo, umasipala unombono wokuthi lokhu kuzosiza imindeni eminingi edonsa kanzima ngoba abanye baze baxhume nezinsiza zethu ngokungemthetho, okwenza ukuthi silahlekelwe kakhulu njengedolobha,\" kusho iMeya uXaba.Khonamanjalo iMeya iphinde yanxusa izihlobo zalaba abazohlomula ukuthi balisebenzise leli thuba ngokuthi baye kumasipala bayobuzisisa ngalolu hlelo ukuze bangene kulo ngokushesha."
    },
    {
        "content": "KUBUYISE ithemba ukuphuma ngobuningi kwabantu besilisa beyohlolwa umdlavuza wamankwahla eMlazi Com-Tech, eMlaza, ngoMgqibelo.Lokhu kushiwo uSihlalo wePatients Affairs kwaZulu-Natal, uMnuz Dumisa Pakkies, othe kubahlabe umxhwele ukuqhamuka kwabesilisa ezindaweni ezehlukene.UPakkies wasinda emva kokutholakala kwalo mdlavuza ngo-2020.Uthe ngokubambisana nenhlangano engenzi nzuzo, iProstate Cancer Foundation, bebelethe odokotela abaseqophelweni eliphezulu bezohlola abesilisa baphinde baxoxisane nabo ngokubaluleka kokunakekela isimo sabo sezempilo.“Indoda kufanele ihlolwe. Siyabagqugquzela ukuthi bahlolwe unyaka nonyaka ngoba ngesikhathi umuntu eqala ebona izimpawu, umdlavuza usuke usuhambe ibanga elide, esemancane amathuba okuthi welapheke,” kusho uPakkies.Uthe ngokujwayelekile uma umuntu ezijwayeza ukuhlolwa unyaka nonyaka, uma enawo ubanjwa usasesigabeni sokuqala nesesibili bese kuba lula ukuthi welashwe.Uthe bagqugquzela ukuthi bonke abesilisa abaneminyaka engu-40 kuya phezulu, bazibandakanye nalokhu, wathi kulabo abanemindeni enomlando wawo, kufanele baqale ukuwuhlola okungenani uma beba neminyaka engu-35.UMnuz Dumisa Ngidi (59) waseMlaza ongomunye wabahloliwe, uthe ngokujwayelekile abantu besilisa abazwani nokunakekela impilo yabo.“Imvamisa singamadoda asikhulumi. Sibhekana nezimo sodwa, singatsheli muntu. Imikhankaso efana nale iyasiza ngoba iyasifundisa ukuthi sivuleleke ukuze sithole ukwesekwa okwenele,” kusho Ngidi.UMnuz Sithembiso Cele (64) waseLamontville, uthe iningi labesilisa lesaba ukuthi uma umuntu esetholwe nomdlavuza kusuke sekuphelile ngaye.“Sidinga imikhankaso efana nale ukuze sifunde okuningi, akuyiwe emphakathini, kukhulunywe ngomdlavuza emisakazweni nakumathelevishini, kugqugquzelwe ukuthi sihlole,” kusho uCele."
    },
    {
        "content": "KUNENHLANSI yethemba empini yokulwa nobugebengu kuleli njengoba kunezinhlelo zokulungiswa kwesikhungo okubikwa kusona ubugebengu kuleli, i-10111. Lokhu kuvezwe nguMqondisi jikelele ehhovisi likamengameli, uNksz Phindile Baleni, neNhloko yoKlebe, uLieutenant General Godfrey Lebeya, abathe maduzane umphakathi uzokwazi ukusebenzisa le nombolo ukubika izehlakalo zobugebengu. ULebeya uthe lokhu bakwenza ngokuhlanganyela nosomabhizinisi bakuleli.“Sifuna ukusishintsha lesi sikhungo ukuze umphakathi ukwazi ukuqhubeka ubike amacala obugebengu. Lezi ngezinye zezinhlelo zokuqinisa ukulwa nobugebengu kuleli.”Kuzokhumbuleka ukuthi lesi sikhungo sibhekene nezinkinga njengoba kuke kuphele isikhathi singasebenzi, abantu bangakwazi ukubika amacala.UNksz Baleni utshele abezindaba ukuthi mkhulu umsebenzi osuwenziwe ngaphansi kobudlelwano abanabo nalabo somabhizinisi emkhakheni ehlukene okubalwa nokulwa nobugebengu kuleli.Uthe kuhle ukuthi labo somabhizinisi bafaka isandla empini yokulwa nobugebengu kuleli.“Indaba yesikhungo i-10111 ngenye yezinto ezolungiswa ukuze kuqiniswe impi yokulwa nobugebengu. Uma sekulungiswe yonke into sizovivinya indaba yalesi sikhungo ekomkhulu laso eMidrand.” Uthe kunezinye izinhlelo zokuthi kusungulwe iForensic Laboratory ukusheshisa izinto ezithinta uphenyo. “Ukuphasiwa komthethosivivinywa, iNPA Amendment Bill, kuzoqinisa kuphinde kwenze uphiko lwezokushushisa luzimele. Lokhu kuzokwenza ukuthi ziqhubeke izinhlelo zokulwa nenkohlakalo kuleli,” kusho uLebeya. UNksz Baleni uthe ngaphansi kwalokhu kusebenzisana nosomabhizinisi sekwehlise ukucishwa kukagesi kuleli.“Kwehlile ukucishwa kukagesi ngo-61% uma kuqhathaniswa nesikhathi esifanayo ngonyaka odlule. Lokhu kwenziwe wukuthi kubuye ukusebenza kwesikhungo sikagesi, iKusile, kanjalo nezinhlelo ezikhona zokuthi kufakwe ama-solar ophahleni lwezindlu.” Uthe ziyaqhubeka izinhlelo zokuqeda le nkinga njengoba sekunebhodi eliqokiwe enkampanini, iNational Transmission Company of South Africa (NTCSA). Maduzane kunezinhlelo zokuthi le nkampani iqale ukusebenza.“ Uveze ukuthi izinhlelo zalo nyaka wukuthi kunyuswe ugesi okhona kuleli ufinylele ku-11.5 GW. Ubalule nokuthi izinkinga ezibhekene nokuthuthwa kwempahla kuleli ziyalungiswa.“Uhulumeni nosomabhizinisi bayazilungisa ezithinta nokuphuculwa kwezithinta ukuthuthwa kwempahla kusetshenziswa amaguzu. Sikhuluma nje sesehlile nesibalo semikhumbi ebibhajwe echwebeni laseThekwini. Amaphoyisa amatasa nezinhlelo zokuqapha ingqalasizinda.”   "
    },
    {
        "content": "KUBUYISE ithemba ukusayinwa komthetho ngokuguquguquka kwesimo sezulu, i-Climate Change Bill, esayinwe nguMengameli Cyril Ramaphosa.Ngalo  mthetho uhulumeni uhlose ukuzibophezela ekuqhamukeni namaqhinga azonciphisa umonakalo odalwa isimo sezulu esingesihle, ngenxa yokuguquguquka kwesimo sezulu.Phakathi kokunye okulindeleke kuhulumeni ukuthi aqinisekise ukuthi elakuleli lenza okulindeleke kulo, kwinhlanganisela yamazwe azibophezele ekuqhamukeni namasu azolwisana nalesi sihlava. Echaza kafushane okhulumela ihhovisi likaRamaphosa, uMnuz Vincent Magwenya, uthe phakathi kokuhloswe ngalo mthetho, ngukuthi elakuleli liqinisekise ukuthi muncane umoya eliwungcolisayo.“Ngokuqhubeka kwesikhathi kufanele elakuleli linciphise inani lama-greenhouse gases eliwakhiqizayo, afinyelele esikalweni esivumelekile ngale kokuthi kulahleke amathuba emisebenzi. Kumele kwakhiwe amanye amathuba omsebenzi azobe eqhakambisa ukubaluleka kokusetshenziswa kwezinye izinto ezingawungcolisi umoya,” kusho uMagwenya.Lo mthetho uhlose ukuthi uqinise amatomu okusebenzisana phakathi kwenzinhlaka ezehlukene nokubekwa kwemigomo ecacile elakuleli likwazi ukuhlangabezana nezivumelwano, zeNationally Determined Contribution (NDC) engaphansi kwesivumelwano saseParis.Lesi sivumelwano sasayinwa amazwe angu-196 engqungqutheleni i-UN Climate Change Conference (COP21), eyayiseParis ngo-2015.Amazwe azibophezela ukuthi azoqhamuka nezindlela ezintsha zokunciphisa ukukhiqiza umoya ongcolile, aqhamuke nezindlela ezintsha ezizokhuthaza umoya ohlanzekile.Kucacele noma ngubani ukuthi iyadingeka imizamo enjengale kulandela iziwombe zomonakalo odalwa yisimo sezulu esingesihle esilokhu sibonakala siziphinda minyaka yonke.Lokhu kusho ukuthi kufanele kushintshe ukwenza kubantu, izimboni zemikhiqizo kanjalo nezinhlaka ezehlukene zikahulumeni.Uma ubuka iziwombe zesimo sezulu esingesihle ezilokhu zihlasela isifundazwe iKwaZulu-Natal kukhomba ngokusobala ukuthi izinto ziya ngokuya ziba zimbi.Ngo-Ephreli 2022 lesi sifundazwe sahlaselwa yizikhukhula ezadlula nemiphefumulo yabantu abalinganiselwa ku-450. ITheku lashayeka kakhulu.Balinganiselwa ku-48 abagcina bengatholwanga.Ezibalweni ezashicilelwa uhulumeni ezingeni likazwelonke, abalelwa ku-4 000 amakhaya acekeleka phansi, kwathi angaphezu kuka-8 000 akhahlamezeka kancane. Lokhu kwashiya abantu abalinganiselwa ku-40 000 bengenazo izindawo zokufihla ikhanda.Zingaphezu kuka-600 izikole ezacekeleka phansi, okwaholela ekutheni abafundi abangaphezu kuka-270 000 bathikamezeke.Izikhungo zezempilo ezathinteka zibalelwa ku-66.NgoDisemba 2023, zaphinda zagasela futhi izikhukhula, kwathinteka uMnambithi noMgungundlovu. Ngokwezibalo ezashicilelwa uMnyango wokuBusa ngokuBambisana neziNdaba zoMdabu, kuleso siwombe kwafa abantu abangu-40.Le mvula yabuye yaholela ekutheni kulimale abantu abangu-74.Kwakhahlamezeka amakhaya angu-800, kuwona kwakukhona angu-247 okwaphela nya ngawo, kwasala abantu abangu-47 bengenandawo yokuhlala, kwathinteka abalinganiselwa ku-4 000.Ngasekuqaleni kukaJuni nonyaka, kufe abayishumi kuhlasela isishingishane oThongathi. Isishingishane sashiya inqwaba ingenamakhaya. Ngokusho kowayeyiMeya yeTheku uMnuz Mxolisi Kaunda, umonakalo owadalwa yisishingishane ulingangiselwa kuR481.7 million.Kuzo zonke lezi ziwombe, nengqalasizinda efana nemigwaqo, amabhuloho akusali , nakho kucekeleka phansi.Emasontweni edlule, umlilo wequbula eShowe naseMgungundlovu udlule nabantu abangu-15.EMgungundlovu, bayisikhombisa abacisha umlilo abafe bezama ukubhula umlilo eBoston. Kule sigameko, kwasha amadlelo angama-hektha angaphezu kuka-2 000, kwasha imfuyo engu-48.Ngaphambi kwalokho, lo mnyango wabika ngokufa kwabayisikhombisa kulandela ukuqubuka komlilo wequbula ezindaweni ezehlukene okukhona kuzo iKing Cetshwayo, Ilembe, Zululand noThukela.Abalimi balahlekelwa yimfuyo engu-1 600, isha emlilweni, kwathi ama-hektha angu-14 000 ayenamadlelo angqongqa.Ucwaningo olwenziwa yizazi zesimo sezulu, lukhomba ukuthi ukuguquguquka kwesimo sezulu kudalwa yizenzo zabantu ngokushisa kwabo kuze kweqe izinto ezifana namalahle, uwoyela negesi. Ukushiswa kwalezi zinto kuholela ekutheni kwakheke ukushisa okungabekezeleleki emkhathini bese kuba nezimo zezulu ezingezinhle.OnguSolwazi kwezokuguquguquka kwesimo sezulu eLondon School of Hygiene & Tropical Medicine, ophinde ahlonishwe ngokuba wuSolwazi eNyuvesi yaKwaZulu-Natal, uTafadzwa Mabhaudhi, uthe elakuleli seliphenduke inkundla yesimo sezulu esingesihle ngenxa yokuthi alizilungiseleli.Uthe okwenza kushaye kuzwele ukuthi izinga lobubha nokungalingani kwabantu liphezulu kakhulu.“Ngokubambisana phakathi kwezinhlaka zonke zikahulumeni, umphakathi, izincithabuchopho, abemikhakha ezimele, sihlalelwe yijoka lokwenza okuthile ukuzama ukunciphisa umthelela odalwa isimo sezulu esingesihle,” kusho uMabhaudhi.Uthe okungasiza ukuthi izwe liqale ukuqinisa ekusebenziseni amandla avuselelekayo (renewable energy) liphinde litshale izihlahla eziningi.“Umphakathi kufanele ufundiswe ngobungozi besimo sezulu esingesihle ukuze uqonde ubungozi baso. Lokhu kuzolekelela nasekuzilungiseleleni, ikakhulu kulabo abahlala ezindaweni ezakhele imifula,” kusho uMabhaudhi.Uthe kufanele uhulumeni ashintshe ukwenza, esikhundleni sokuthi aqhamuke esephendula emonakalweni odalwe yisimo sezulu esingesihle.“Ngibala ingqalasizinda ekwaziyo ukumelana nesimo sesulu esingesihle,” kunezela yena.Wenze isibonelo ngohlelo lokugeleza kwamanzi emigwaqweni. Kuzokhumbuleka ukuthi imibiko yangemuva kwezikhukhula zika-Ephreli 2022, yaveza ukuthi enye yezinto ezenza ukuthi iTheku kube yilo elishayeka kakhulu, ukungasebenzi kohlelo lokuhambisa amanzi emigwaqweni.UMasipala weTheku wathunyelwa imibuzo mayelana nokuthi usuhambe ibanga elingakanani ukulungisa le nkinga. Esikhundleni sokuphendula, wacela ukuthunyelwa uhlu lwemigwaqo enale nkinga."
    },
    {
        "content": "UNGQONGQOSHE wamaPhoyisa kuleli, uMnuz Bheki Cele uthi ukwakhiwa kwesiteshi samaphoyisa eManguzi, kuzolekelela ekulweni nokweqiswa kwezimoto umngceleni okudla lubi.UCele uvule ngokusemthethweni isiteshi samaphoyisa esakhiwe kabusha sanwetshwa saba ngcono kunakuqala. Kuvulwa isiteshi nje, isifunda uMkhanyakude, sixakwe wubugebengu bokushushumbiswa kwezimoto emngceleni.Kunezigebengu ezeba izimoto kuleli bese ziziwelisa ziye emazweni angomakhelwane anjengeMozambique. Kusolakala ukuthi kuneqeqebana elibamba inkunzi lithathe izimoto ezinkulu zidayiswe eMozambique.Kugcine kutshalwa ithimba elikhethekile ukuthi liyozinza kule ndawo libhekane nalobu bugebengu.UCele kuleli sonto ubenomkhankaso wokuvula iziteshi zamaphoyisa ezintsha esifundazweni.Ungqongqoshe uvule ngokusemthethweni isiteshi samaphoyisa kwaDabhazi, KwaNongoma. Uphinde wavula isiteshi samaphoyisa eMelmoth, kulo leli sonto elifanayo, esinye eGamalakhe, ePort Shepstone. NeDonybroook ayisalanga ngaphandle. Ukuvulwa kweziteshi kuchazwe njengomzamo wokubhekana nenkinga yobugebengu edla lubi ezweni.Ngaphandle kokuvulwa kweziteshi, uCele uke wazinza esifundazweni KwaZulu-Natal, ehamba ngohlelo lwezimbizo zokulwa nobugebengu ezindaweni ezehlukene.Ubugebengu budla lubi KwaZulu- Natal, kanti amaphoyisa ayavutha abathela othulini abasolwa okuthiwa basuke bewadubula uma eyobabopha."
    },
    {
        "content": "“BANGALALA bevale iso elilodwa abacebile uma igebe phakathi kwabampofu nabacebile lingavalwa.” Lesi yisexwayiso esikhiswe yiPhini likaNgqongqoshe wezokuVakasha, uMnuz Fish Mahlalela.Izolo, uMahlalela evula isithangami sokucobelelana ngolwazi namathuba embonini yezokuvakasha, kwi-Africa’s Travel Indaba, uthe likhulu kakhulu igebe phakathi kwabampofu nabacebile eNingizimu Afrika.“Kufanele singalizibi igebe eliphakathi kwabampofu nabacebile ngoba lilokhu likhula. Imboni yezokuvakasha ngenye yezindlela esingalivala ngayo leli gebe ngoba lo mkhakha unamathuba amaningi. Ukwazi ukuletha imali emakhaya, ukwazi ukuvulela abesifazane nabantu abasha amathuba omnotho. Uma singalivali igebe lokungalingani phakathi kwabaswele nabacebile, abacebile ngeke balale ngoba bazogqekezelwa abampofu, abazobe bezofuna ukudla,” kusho uMahlalela.Uthe bewuhulumeni badinga ukusebenzisana nezinhlaka ezihlukene emphakathini ukuze kuvulelwe abampofu amathuba emkhakheni wezokuvakasha.Ugxeke abavalela abanye ngaphandle, wathi umkhakha wezokuvakasha kuleli akusiwona owabebala elithile kuphela kodwa ngowabo bonke abantu baseNingizimu Afrika.Inkakha yomlingisi wakuleli, uJerry Mofokeng wa Makhetha, igqugquzele abantu ukuthi babe yibona, bangasilahli isintu ngoba izivakashi zifuna ukubona lokho.UJerry nguye obe yisikhulumi sokuqala embukisweni wezokuvakasha, i-Africa’s Travel Indaba, eqhubeka eNkosi Albert Luthuli International Convention Centre.Uthe izivakashi zifuna ukuzwa izindaba zabantu bakuleli, zifuna ukuzwa imfudumalo yabo nobuntu.Lo mlingisi uqale ngokuxoxa inganekwane wabe esethula inkondlo ebincoma ubuhle beNingizimu Afrika, amaqhawe ase-Afrika nazo zonke izigameko esezehlele leli zwekazi.Izolo, bekunezithangami zokucobelelana ngolwazi ezihlukene lapho osomabhizinisi abancane beveze ukuthi badinga ukufakwa ezinhlelweni zokuthuthukisa umnotho.UJerry Pooe ongumsunguli we-Wushwini Pan African Art Centre, eKwaNgcolosi, uthe bafuna ukuhlomula bewosomabhizinisi abancane emicimbini emikhulu eyenzeka enkabeni yeTheku.Uveze ukuthi yibona abasondele kakhulu kubantu futhi abakwazi ukudala amathuba omsebenzi amaningi.Amazwi akhe ananelwe nguNkk Dumile Cele, othe amabhizinisi amancane yiwona akwazi ukudala amathuba omsebenzi amaningi ngakho kufanele asekwe.UMnuz Thato Mothopeng onguMqondisi weSouth African Township and Village Tourism (SATO VITO), uthe izivakashi azisagcini ngokuhambela emadolobheni noma eziqiwini kodwa sezifuna ukuya ebantwini.“Izivakashi sezifuna ukuyobona abantu ukuthi baphila kanjani. Zifuna ukuyohlala emakhaya abantu, azisathandi kakhulu ukuhlala emahhotela noma eziqiwini zifuna ukuxoxa nabantu,” kusho uMothopeng.UJerry uthe kuyiqiniso lokhu ngoba izivakashi ezivela eRussia, ziye zicele ukuyobonana nemindeni yaKwaNgcolosi, zicele nokuyobona izangoma.“Ezokuvakasha ziyakwazi ukushintsha impilo yabantu ngoba zifuna ukubahambela lapho behlala khona. Sinemindeni esisebenzisana nayo, ekwaziyo ukuphatha kahle izivakashi nokuxoxa nazo. Okuhle wukuthi izivakashi zifuna ngisho ukudla nabo abantu emizini yabo, zibone ukuthi baphila kanjani nsukuzonke,” kusho uJerry."
    },
    {
        "content": "LIZOHLAWULISWA uR1 193 iqembu lezepolitiki uma lisuselwa uqwembe lokhetho olulodwa kweziphanyekwe ezigxotsheni kusuka ngoMsombuluko (Julayi 1).Lesi saziso sikhishwe uMasipala weTheku esitatimendeni osithumele abezindaba izolo.Lo mkhandlu uthe ukhetho lwangoMeyi 29 lufike lwadlula, wakhuthaza amaqembu ezepolitiki ukuthi asuse izingqwembe ungaze uzisuse ngokwawo.Ibamba lemenenja ebhekele ezokukhangisa, uMnuz Sagren Naicker, lithe umgomo wabo uthi zonke izingqwembu kumele zisuswe zingakapheli izinsuku ezingu-30 kudlule ukhetho.Uthe lesi sinqumo esathathwa emhlanganweni wamakhansela ngoDisemba nyakenye.“Uma amaqembu ezepolitiki ehluleka ukususa lezingqwembe ngokwawo, esikhathini abekelwe sona, umasipala uzozisusa ngokwawo bese uhlawulisa lelo qembu ubheka isibalo sezingqwembe ozisusile,” kuchaza uNaicker.Uthe lomgomo ufaka phakathi nalawo maqembu ayekade egunyazwe ukukhangisa kothalawayeka nasemabhishi ngokhetho.Uqhube wathi umasipala wenza isiqiniseko sokuthi ilandelwa njengoba injalo imithetho yedolobha futhi akukho namunye onegunya lokukhangisa ngaphandle kokuthi anikezwe imvume.Imenenja kaMasipala weTheku, uMnuz Musa Mbhele, ihambe emazwini kaNaicker, yathi ukhetho ludlulile ngakho azisuswe izingqwembe.“Ukususwa kwazo kuzosisa ukugcina umasipala uhlanzekile ngoba ezinye izingqwembe zipheshulwe umoya ezinye zilenga ngendlela enobungozi,” kusho uMbhele."
    },
    {
        "content": "KUZOSHAYEKA abahlala emijondolo nabalimi abasafufusa kuncishiswa imali eyabelwe uhulumeni waKwaZulu-Natal.UMgcinimafa kazwelonke unciphise imali yokuthuthukiswa kwemijondolo, neyokuthuthukisa abalimi abasafufusa eyabelwa iKwaZulu-Natal njengoba siqhubeka nokuba sibi isimo sezezimali kuhulumeni.Izindaba zokuncishiswa kwemali eyabelwe uhulumeni waKwaZulu-Natal zidalulwe uMphathiswa wezeziMali, uNkk Peggy Nkonyeni, ngesikhathi ethula isabelosemali, izolo, esiShayamthetho.Imali ebekelwe ukuthuthukisa imijondolo, i-Informal Settlements Upgrading Partnership Grant, incishiswe ngo-R228.6 million kunyaka wezimali ozayo.UNkk Nkonyeni uthe uMgcinimafa kazwelonke unqume ukunciphisa le mali ukuze kuzogcwaliselwa emalini eyabelwe ukunyusela abasebenzi bakahulumeni imiholo.Inhloso yemali encishisiwe ukuhlinzeka abahlala emijondolo ngamanzi, ugesi, ukuthuthwa kwendle, nemigwaqo.UNkk Nkonyeni uthe enye imali ebekelwe ukuthuthukisa ezokuhlaliswa kwabantu, iHuman Settlements Development Grant, nayo incishiswe ngo-R268.7 million.Nayo le mali ethathwe kwisabelomali izogcwalisela emalini eyabelwe ukunyusela abasebenzi bakahulumeni imiholo.Imali eyabelwe ukulekelela abalimi abamnyama abasafufusa, Ilima/Letsema Projects Grant, inciphiswe ngo-R24 million.\"UMgcinimafa kazwelonke uthathe le mali wayoyifaka ohlelweni lukamengameli lokudala amathuba emisebenzi.\"UNkk Nkonyeni uthe isiyonke imali okuncishiswe ngayo isabelomali sesifundazwe kulo nyaka wezimali ozayo ingu-R4 billion.Izoqhubeka nokuncishiswa ngemali engaphezu kukaR4 billion kwiminyaka emithathu yezimali ezayo.UNkk Nkonyeni uthe akuzange kube lula ukunciphisa isabelomali.\"Uma sibuka ukuthi kufanele kwenziwe kanjani ukunciphisa isabelomali kulo nyaka bekufanele sijule, ngoba sesibe neminyaka eminingi yokuncishiswa kwaso, ngakho ke akukho lula ukukwenza kulo nyaka wezimali. Isabelomali sesifundazwe asikho esimweni esihle. Kodwa ke akukho ebesingakwenza, yingakho kumele sikwenze kuze kuba isimo somnotho siyashintsha.\"UNkk Nkonyeni uthe iminyango kahulumeni yezifundazwe kufanele izibambe ziqine njengoba umnotho ukhula kancane.Uthe babheke ukuthi umnotho waKwaZulu-Natal ukhule kangcono uma sekuxazululwe inkinga yokushoda kukagesi.UMnyango wezeMfundo nowezeMpilo iyona ethola isabelo esibhekile.Isabelosemali sesifundazwe singu-R150 billion.UMnyango wezeMfundo uthole uR62 billion, owezeMpilo wathola uR53 billion, kwathi owezokuThutha wona wathola uR13 billion.UMnyango wezokuThuthukiswa koMnotho uthole uR3.4 billion, owezokuThuthukiswa koMphakathi nawo wathola uR3.4 billion, kwathi owezokuHlaliswa kwaBantu wathola uR3.5 billion.UMnyango wezoLimo uthole uR2,6 billion, owezokuBusa ngokuBambisana neziNdaba zoMdabu uthole uR1.7 billion, owezeMisebenzi yoMphakathi wathola uR1.8 billion, kwathi owezeMidlalo wona wathola uR1.5 billion.IHhovisi likaNdunankulu lithole uR784 million, elikaSomlomo lithole uR782 million, elikaMgcinimafa lathola uR680 million, kwathi uMnyango wezokuPhepha koMphakathi wona wathola uR243 million. "
    },
    {
        "content": "Ukhalaezimathonsi uyise womfanyana (11) wase-Adams Mission, engeke silidalule igama lakhe nelikayise, othi indodana yakhe isezinhlungwini emva kokucwecwa wudokotela isikhumba somphambili kwasala ijwabu ekubeni ubethi uyayisoka.Elandisa ngokubehlele uyise womfanyana, uthe waze ngesikhungo sokusoka i-Unjani Clinic ngokusibona kuTikTok, lapho besikhangisa khona ngokuthi sisoka izingane zabafana. “Ngibone ukuthi lesi sikhungo esizimele ngesangala ngihlala ngakhona e-Adams Mission, ngase ngiyasethemba, ngayisa umfana wami kusona. Bengifuna ukuthi kusokwe indodana yami futhi bekungenye yezindlela zokuseseka ngoba esasendaweni, kanti ngizilandela izinkinga,” kusho uyise.Uthe indodana yakhe isokwe kulesi sikhungo ngoMsombuluko, wangoJuni 17, wathi babone isibuyela kusona ngesonto eledlule, isiqaqwa amabhandishi ukuthi ayisokekanga nhlobo, kunalokho kucwecwe isikhumba phakathi nomphambili, ijwabu lisenjengoba belinjalo. Leli phephandaba lisibonile isithombe esikhombisa ubuntu balo mfana ngendlela alinyazwe ngayo. Kucwecwe isikhumba kwajikelezwa umphambili wakhe ijwabu lisele liyazilengela.“Ngithe uma ngibuza ukuthi kungani ingane yami ilimele kanjena, bacasha ngokuthi mhlawumbe yalala kabi ebusuku, yazicindezela, yazithunuka - besho into engekho ngoba kuyacaca ukuthi umsebenzi obekumele bawenze ubehlulile. Sizamile ukubonisana nabo ukuthi simisa kanjani ukulungisa le nkinga, kepha bangakhombisa nhlobo ukuzwelana nathi.”“Sikhathazeke kakhulu ngalesi simo, size sabona kukuhle ukuhambisa ingane esibhedlela eKingsway izolo (esho ngoLwesine), okuyilapho ikhona namanje, ukubheka ukuthi ngeke yini ilapheke.“Kuyasikhathaza ukuthi asazi umonakalo ongaphakathi ungakanani, futhi sesaba nokuthi kungenzeka ukuthi ubuntu bayo bungasebenzi ngendlela efanele uma isikhulile uma kuwukuthi ilimale kabi,” kusho kanje.Kuthintwa uMnuz Nhlanhla Mbatha osebenza kulesi sikhungo, uthe bayalwazi lolu daba futhi bamchazela uyise womfana ukuthi basola ukuthi ingane yakhe yazilimaza ngokuzenwaya esilondeni singakapholi kahle. Uthe kungenzeka ukuthi yikhona okudale ukuthi ingasokeki ngendlela efanele, futhi ilimale ngale ndlela.“Simcelile nokuthi alethe umntwana wakhe kithina izolo (esho ngoLwesine), kepha wala waphetha, wasitshela ukuthi lolu daba uzolwengamela ngendlela yakhe, njengoba sekwenzeka manje sithintwa ngabezindaba. Simtshelile futhi ukuthi uma ebona ukuthi kukhona esingakwenzanga kahle akasivulele icala ukuze udaba lusingathwe ngokomthetho,” kulanda uMbatha.Uqhube wathi bona sebeneminyaka engaphezu kwemihlanu benza lo msebenzi bezimele, futhi kuyaqala ukuthi kube nesimo esinjena.“Nawe bhuti wami ungazifikela esikhungweni sethu uzibonele umsebenzi wethu ukuthi siwenza kanjani,” esho entathelini. Kuthintwa okhulumela uMnyango wezeMpilo esifundazweni, uMnuz Agiza Hlongwane, ucele ukuthi banikwe ithuba lokulandela lolu daba ukuze bathole ukuthi konakale kuphi. "
    },
    {
        "content": "KUSOLWA ukuthi ukuzibandakanya nezinto ezikhathaza umphakathi, yikhona okudonsele amanzi ngomsele isishoshovu somphakathi esiyilungu le-EFF kuMasipala waseBaqulusini, esidutshulwe eduze kwakubo ngabasolwa abangaziwa.UMnuz Simangaliso Zwane (42) waseShoba eVryheid, kuthiwa udutshulwe  ngoLwesine okukholakala ukuthi kwenziwe ngabamfonele bazenza abafuna ababoleke itende lomcimbi nezitulo, okuyibhizinisi abelenza.UMnuz Zipho Zwane oyisihlobo somndeni ophinde abe wuSihlalo we-South African National Civic Organization esifundeni iZululand,  elandisa Isolezwe uthe umufi kuthiwa uphume emva kokuthola ucingo oluthile kukhona abemnxusa ukuthi bahlangane esitolo esiseduze, obedukile obezoboleka itende, ngalo uLwesine ntambama.“Udutshulwa nje, ngayizolo bekunecala abelihambele labasolwa ngokuzama ukubulala uMnuz Sandile Mtshali, oyiPhini likaSihlalo we-South African Municipal Workers Union, okwenzeke ngenyanga edlule. Yize singeke siqagele ukuthi ukubulawa kwakhe kuhlobene yini namacala enzekayo endaweni abenganqeni ukuphumela obala ngawo, kodwa ubenakho ukusho ukuthi kukhona abamfuna efile,” usho kanje.Uthe umufi ubejwayele ukuthi uma kunamacala athinta inkohlakalo noma ubugebengu emphakathini, aphumele obala akhulume ngokungesabi, kangangoba noma abasolwa beboshwa ubeba sekhaleni ehola umphakathi ukuyobhikisha ngaphandle kwenkantolo ngenhloso yokufaka ingcindezi ukuthi bangayitholi ibheyili.Uthe isifiso sabo ukuthi icala lokubulawa kwakhe liphenywe ezingeni lesifundazwe njengoba kukhombisa ukuthi izinga lokudutshulwa kwabantu lidla lubi endaweni kanti isikhathi esiningi amanye amacala avele aphelele ezeni, kungaboshwa muntuUMnuz Thulani Ndlovu owuSihlalo we-EFF esifundeni iZululand, uthe bagqemeke engeqiwa ntwala ngokubulawa kukaZwane.“Sizwelana kakhulu nomndeni wakhe, sonke silimele. Ubewumuntu obewukhathelele umphakathi, esebenza ngokuzikhandla ekukhuliseni iqembu. Iyasithusa indlela okwenzeke ngayo ngoba kuyakhombisa ukuthi yinto ebihleliwe. Uvalo esinalo ukuthi asazi ukuthi bangaki abantu abakhathalele umphakathi asebehlelelwe ukubulawa njengoba kukhombisa ukuthi kunabantu abasemkhankasweni wokubulala,” usho kanje.Okhulumela amaphoyisa KwaZulu-Natal uConstable Thenjiswa Ngcobo, uthe amaphoyisa aseVryheid aphenya icala lokubulala"
    },
    {
        "content": "KUBE isiphithiphithi abantu bebaleka, kuqhuma isibhamu emini kabha, erenki yaseThuthwini, eseduze nezitolo eMthwalume izolo, esigamekweni esidlule nemiphefumulo yabane okuthiwa kukhona kubo nosomatekisi odumile waseHlokozi.Lesi sigameko esishiye amalungu omphakathi azibonele senzeka ethuthumela ngenxa yokwethuka, kukholakala ukuthi abathathu abebeqaphe usomatekisi (igama lakhe eligodliwe kuze kwaziswe umndeni) bashonele endaweni yesigameko kwathi yena wadlula emhlabeni emva kwesikhashana engeniswe emtholampilo.Ilungu lomphakathi elizibonele ngamehlo kwehla lo mshophi, lithe imoto ebihamba usomatekisi nokukholakala ukuthi bebemgadile ihlaselwe abathile abebehamba ngezimoto ezimbili abavele bakhipha izinhlokohlela zezibhamu ngamawindi badubula bebhekise ngakuyo, yasala imbobombobo.“Kuvele kwaqhamuka imoto eyiveni, abebephakathi bakhipha izinhlokohlela zezibhamu ngamawindi kwasho inhlamvu. Bengisathi ngingena esitolo kwa-Boxer, angibange ngisaqhubeka. Ngivele ngajika ngabaleka ngingazi kwenzekani, ngala ebengibalekela ngakhona kuvele kwaqhamuka imoto ethwala imali, ngavele ngangabe ngisazi ngishonephi ngoba bese ngizitshela ukuthi kubanjwa yona inkunzi,” kusho ilungu lomphakathi.Liveze ukuthi akabange esakuthenga abekusukele ekhala ngoba bese kugxabha isisu ngenxa yokuduma kwezulu lezandla. Kwi-video eqoshwe kwenzeka lesi sigameko kubonakala abantu besaphazeka bebaleka, oyiqophayo elokhu ebabaze njalo isihluku.Ngokuthola kweSolezwe  ngomthombo walo, usomatekisi ngesikhathi ehlaselwa ubephuma eNkantolo yeMantshi yaseMzumbe lapho kukhona icala alihambayo. Kuvela ukuthi ungumfowabo kasomatekisi waseHlokozi owayesatshwa, owashona eminyakeni edlule emva kokudutshulwa amaphoyisa, ayekade emfuna uthuli.Ngesikhathi sokuloba, amaphoyisa abesaqinisekisa ukuthi bathathu abadlulile, kodwa umthombo weSolezwe uveze ukuthi owesine ushonele emtholampilo.Oyimenenja yenhlangano yamatekisi, i-South African National Taxi Association KwaZulu-Natal, uMnuz Sifiso Shangase, ngesikhathi sokuloba uthe bebengakatholi mbiko ngalolu daba.Okhulumela amaphoyisa KwaZulu-Natal, uBrigadier Jay Naicker, uthe amaphoyisa aseHibberdene aphenya amacala okubulala.“Kukholakala ukuthi umshayeli nabagibeli bebephuma enkantolo ekhona endaweni besathi bangena emgwaqweni omkhulu ngesikhathi bevalelwa ekhoneni ngabebehamba ngezimoto ezimbili abavele bavulela ngenhlamvu.  Kukholakala ukuthi abasolwa baphinde bathatha izibhamu zabagilwa ngaphambi kokuthi bashaye bachithe endaweni yesigameko,” kusho uNaicker.Uthe imbangela yalokhu kuhlasela ayikaziwa okwamanje, amaphoyisa ayaphenya.Kule ndawo okwenzeke kuyo lesi sigameko kuyaphithizela njengoba kunerenki yamatekisi, kunezitolo eduze nezinye izakhiwo zikahulumeni zokusiza umphakathi. Ngenxa yokuphithizela imoto edlula ngakhona ayikwazi ukuhamba ngejubane eliphezulu."
    },
    {
        "content": "ASEFISA ukuthutha endaweni ukuze aphephe amanye amalungu omphakathi ngenxa yetwetwe kufufusa impi yezigodi ezimbili KwaNongoma okukholakala ukuthi kuqalwe wukubulawa komfundi owagwazwa ngomunye ngoJulayi.USeluleko Zondi (17), wasoNyango khona KwaNongoma, kuthiwa washona emva kokugwazwa ngomunye umfundi obehlala esigodini sakwaMusi, okuthiwa wamgwaza ngaphakathi emagcekeni esikole. Lo mfundi ubenza u-grade 12 esikoleni esisendaweni, iSihlahlasenkosi High.  Kuthiwa ingxabano yabo yayiqale ngaphandle kwesikole kanti kukholakala ukuthi umsolwa waboshwa wadedelwa ngenxa yeminyaka yakhe.Kukholakala ukuthi lesi sigameko yisona esiholele ekuhlaselweni  kwabesilisa abayisithupha okuthiwa bebehleli beziphuzela esitolo esikwaMusi ngoMgqibelo. Kuvela ukuthi badutshulwe ngabasolwa abangaziwa abebehlome ngezibhamu, kwashona ababili uChunu Mchunu ophelele endaweni yesehlo noSandile Ngubo, yena oshone emva kokungeniswa esibhedlela. Kulimale abanye ababili abangeniswe esibhedlela.Umthombo weSolezwe, okhona endaweni, uthe emva kwezinsuku kubulawe uSeluleko, kubulawe uThuba Mncwabe wakwaMusi ohlaselwe wadutshulwa ehostela eliseJeppestown eGoli okukholakala ukuthi ubulawe ngabasesigodini sasoNyango.“Emva kwaleso sigameko kuhlaselwe uGcwala Khumalo obeyinduna yezinsizwa wakwaMusi obulawelwe emzini wakhe nokukholakala ukuthi uhlaselwe abasoNyango.“Kuthiwa lokhu kwenzeke emva kokudutshulwa kukaNzama (igama lakhe esingenalo) wasoNyango okukholakala ukuthi udutshulwe abakwaMusi.Ikhansela lendawo, uMnuz Simanga Mbatha, likhuluma neSolezwe, lithe sekuphoqe ukuthi imeya yaKwaNongoma nezinduna baye eGoli ukuyobhula umlilo.“Kubulawa laba ngoMgqibelo, izinduna nemeya bebeseGoli ngalo isonto eledlule ukuyokhuluma nezinsizwa ngalesi sigameko. Isimo sibi kangangoba sekunamalungu omphakathi athi asesaba nokuphuma ebusuku azivalela ezindlini kanti amanye asefisa nokuthutha endaweni.  Siyafisa ukuthi umphakathi usebenzisane namaphoyisa ukuze kubanjwe abenzi bobubi bavalewe,” usho kanje.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aKwaNongoma aphenya amacala amabili okubulala nawokuzama ukubulala ngesigameko esenzeke ngoMgqibelo."
    },
    {
        "content": "AKHALA ngokugqemeka engeqiwa ntwala amalungu omphakathi wasoLundi, kungqongqiswa izitolo zabokufika basePakistan, ngesonto eledlule.Lesi sigameko esishiye amalungu omphakathi ebambe ongezansi, senzeke elokishini elikule ndawo ngoLwesine, kushiswa izitolo zabokufika eziyisithupha, kanti amaphoyisa aqinisekise ukuthi kuboshwe abasolwa abayisishiyagalombili abavele eNkantolo yeMantshi yaseMahlabathini, ngoLwesihlanu, ngamacala okucekelwa phansi kwempahla.UNkk DS Ntombela oyilungu lomphakathi, uthe ubethembele esitolo esiseduze kwakwakhe ukuthenga ukudla futhi uma engenayo imali ubekweleta kuso, ekhokha uma esehole impesheni.“Kungiphethe kabuhlungu ukushiswa kwalesi sitolo. Kumanje nje ngisangene ngoba akukho muntu esengizokweleta kuyena. Uma ngizohola impesheni ngiyakhokha nanoma imalini yento engiyithathile, ngiyakhokha, ngiphila kuso.  Abenze lokhu lokhu uNkulunkulu ababonelele,” usho kanje.Uthe ngaphambi kwalesi sigameko, kuqale ngokuthi umnikazi wesitolo avalelwe ugesi, okungaziwa ukuthi kwenziwe ngubani. Uveze ukuthi umphakathi uzamile ukulekelela ngesikhathi isitolo sigqamuka amalangabi, kodwa kwanhlanga zimuka nomoya, emva kokuthi iqulu labafana lisibhunyele ngophethroli ngaphambi kokuthi libaleke.Omunye wabanikazi bezitolo ezishisiwe, uMnuz Abraham Bobich ekhuluma nabezindaba emva kwalesi sigameko, uthe  kuqhamuke abalisa abebehamba ngemoto emhlophe, babhunyela isitolo sakhe ngophethroli, balayitha ngaphambi kokuthi babaleke.\"Abashongo lutho, bavele bokhela izitolo ngomlilo. \"Siyabonga ukuthi kukhona asebeboshiwe, kodwa siyesaba. Asazi noma bakhona yini abanye abebesebenzisana nabo abangakaboshwa. Abantu bayasikhalela, bathi asivule izitolo, kodwa sinovalo,\" usho kanjeUMasipala waseLundi ukhiphe isitatimende ugxeka lesi senzo.“Umasipala usubikele abomthetho ukuthi baphenye. Sicela bonke abanikazi bamabhizinisi ukuthi bahlale beqaphile, basebenzisane namaphoyisa ukugcina umthetho, nokuhleleka,” kubhalwe esitatimendeni.Abasolwa kuthiwa baboshwe ngalo uLwesine, kusaphele amahora ambalwa kwenzeke lesi sigamekoOkhulumela amaphoyisa KwaZulu-Natal, uColonel Robert Netshiunda, uthe abasolwa ababoshiwe kukholakala ukuthi bayathinteka emacaleni okucekelwa phansi kwempahla."
    },
    {
        "content": "UHLALELE ovalweni umndeni wowesilisa  obewummangali ecaleni losolwa ngokuba yinkabi osaboshiwe, okuthiwa uhlaselwe wadutshulwa  emva kokuthola ucingo obelumsongela.UMnuz Simanga ‘Katsande’ Khumalo (29) waseMlaza kuthiwa bese ehamba ngesihlalo sabakhubazekile emva kokudutshulwa umsolwa owaziwayo endaweni ngo-2021 okuvele ukuthi uboshelwe namanye amacala.  UKhumalo udutshulwe ngenyanga edlule ehlaselwa kubo eMlaza esigamekweni okuboshwe kuso abasolwa ababili. Umndeni ukholwa ukuthi bebethunywe umsolwa engaphakathi ejele, obefuna umufi asule icala lokuzama ukubulala okuthiwa wayemvulele lona.Ilungu lomndeni kaKhumalo elicele ukungadalulwa lilandisa Isolezwe, lithe selokhu kwenzeke lesi sigameko sebethuka izanya kwazise kunamahlebezi okuthi umsolwa owayethume abahlaseli.“Ubewumuntu ophumelelayo. Ngo-2021, ngesikhathi ebuya emsebenzini ukhale ngokubanjwa inkunzi ngabathile, abaqale ngokumshaya ngenduku yegalofu ngaphambi kokuthi bamphuce ifoni nezinye izinto zomsebenzi. Omunye wabo wayemazi ngoba owakhona endaweni, sanikela kubo ngenhloso yokuthi kuxoxwe nonina ukuthi okungenani abuyise  i-simcard ngoba yayinezinamba ezibalulekile zasemsebenzini njengoba ngaleso sikhathi (umufi) wayeyimenenja eHusser Grill,” echaza.Uthe ngesikhathi befika kubo kamsolwa eMlaza kwa-B, batshelwa ababekhona  ukuthi akathintwa ngakho abahambe angaze ebafice, okuthe bengakaligwinyi waqhamuka wadubula ebhekise kuKhumalo. Uthe uKhumalo  waphuthunyiswa esibhedlela i-Prince Mshiyeni Memorial, kwaba wusuku agcine ngalo ukuzihambela ngezinyawo.Uthe emva kokuvulwa kwecala lokuzama ukubulala, umsolwa ubengaboshwa okuthe ngokuhamba kwesikhathi waboshelwa namanye amacala, akholwa ukuthi kwavuka naleli lokuzama ukubulala.“Ngelinye ilanga ngangena endlini umufi ekhala, wathi ufonelwe othile angamazi wamtshela ukuthi akasule icala emsabisa ngokuthi uzomenzakalisa.  Amaphoyisa abefuna ukuthi azobhala kabusha isitatimende, kodwa bese engasazimisele ngokuqhubeka naleli cala futhi nathi siwumndeni simeseka kulokho.  Ngizamile ukuyolesula kodwa amaphoyisa  anqaba athi lizosulwa owalivulayo, ngachaza ukuthi akakwazi ukuhamba njengoba ekhubazekile, kwavunyelwana ngokuthi umseshi uzofika ekhaya azomsayinisa amaphepha okulesula, kodwa lutho ukufika kwaze kwabe uyahlaselwa uyadutshulwa emva kokusongelwa ngokubulawa,” kusho yena.Uthe bezwe kuthiwa omunye wababoshiwe uvumile ukuthi wayethunywe umsolwa okwenza umndeni uhlalele ovalweni ngoba awazi ukuthi yikuphi okuzolandela njengoba kucaca ukuthi ukwazi ukuthumela izinkabi zimsebenzele engaphakathi ejele. Usole amaphoyisa ngokuhudula izinyawo uma umufi efuna ukusula icala ngoba ebona engaphephile.Okhulumela amaphoyisa KwaZulu-Natal uColonel Robert Netshiunda uqinisekise ukuboshwa kwabasolwa ababili abasolwa ngokubulala uKhumalo abebevele eNkantolo yeMantshi yaseMlaza ngesonto eledlule kanti bazophinde bavele kusasa."
    },
    {
        "content": "Osomabhizinisi abahlukene baKwaZulu-Natal bathole ithuba nokukhangisa ngemikhiqizo yamabhizinisi abo ezihambelini zomcimbi wokuvulwa kwengqungquthela yezokuhwebelana, i-reSURGEnce Conference, e-ICC, eThekwini, ngoLwesine.Kule ngqungquthela, ezoze iphethwe ngeSonto, nezoba nezigcawu ezahlukene zokucobelana ngolwazi lokuchuma kwezamabhizinisi. Kunosomabhizinisi abawu-120 abazokhangisa ngamabhizinisi abo. UNkk Agnes Mhlongo weSwitched on Trade CC, yaKwaNyuswa, uthe ukuba kulo mcimbi kusho lukhulu kuyena futhi wethemba ukuthi kuzoba nomehluko obonakalayo ebhizinisini lakhe lezimpahla zokugqoka azithunga ngesandla, aliqala ngo-2005.“Ngizele ukuzokhangisa ngebhizinisi lami ezithamelini zamazwe omhlaba ngoba ngiyazi ukuthi ziyithanda kabi imikhiqizo ehlukile nemihle njengeyami. Ngifuna nokwakha ubudlelwano obuzoba wusizo ebhizinisini lami ngesikhathi esizayo,” kusho uNkk Mhlongo.UMnuz Sifiso Ngcobo naye ongomunye wosomabhizinisi ababezokhangisa emcimbini, uthe ithuba elinjengaleli liwusizo kakhulu kosomabhizinisi abanjengabo abangakachumi.Lo somabhizinisi owumdwebi nosebenzisa upende ukwenza izithombe zemidwebo uqhube wathi wethemba ukuthi le ngqungquthela izoba nomehluko omkhulu ebhizinisini lakhe ikakhulu ngoba bayindlala abamnyama abenza lo msebenzi.“Into engiyibheke kakhulu ngokuza lana wukwakha ubudlelwano obuzongisiza ngokungivulelela amanye amathuba ngomuso, nokuthi ngikwazi ukuthola eminye imicimbi efuze lona yokusabalalisa umkhiqizo engiwenzayo,” kusho yena.Le ngqungquthela izoqhubeka futhi namhlanje ngemibukiso yosomabhizinisi futhi kube nezingxoxo zokucobelana ngolwazi lokuhwebelana nokusebenzisana kwiziphathimandla zamazwe ehlukene omhlaba okubalwa nezaseMelika.NgoMgqibelo kuzovakashelwa izindawo zokuvakasha ezahlukene zaseThekwini, kube nomcimbi womculo wokholo kusihlwa, bese kuvalwa ngemvuselelo ngeSonto emini. "
    },
    {
        "content": "UMMELI uNksz Kaylen Moodley wenkampani yabameli iMooney Ford Attorneys udonse ngendlebe abaqashi ukuthi babe nobufakazi obuphathekayo ngaphambi kokuxosha abasebenzi.Usho lokhu emuva kokuthi iNkantolo okuDluliswa kuyo amacala iyalele isitolo iWoolworths ukuba sibuyisele emsebenzini umsebenzi owayexoshwe ngoba esolwa ngokuthenga incwadi yokugula kudokotela.Ngokombiko wePretoria News, lo msebenzi wathumela incwadi kadokotela ngesikhathi ayelovile emsebenzini. Abaphathi bakhe eWoolworths basola ukuthi uyithengile emuva kokuthola ukuthi yayisayinwe ngumuntu ababesola ukuthi uyinesi.Lo msebenzi wachaza ukuthi udokotela unezindawo ezimbili zokusebenza yingakho enye incwadi isayinwe wumuntu ohlukile kodwa abaqashi abazange balalele.Kuthiwa bathumela ithimba lapho kusebenzela khona lo dokotela elathola ukuthi abantu babeshesha ukuphuma sebephethe izincwadi zokugula.Wabe esexoshwa emuva kokuthi ithimba lithumele umbiko wokuthi lo dokotela ukokotela izincwadi.Ijaji leNkantolo okuDluliswa kuyo amacala lithe iWoolworths kufanele ibuyisele lo msebenzi eyamxosha ngo-2018 emsebenzini.Lathi abukho ubufakazi bokuthi udokotela udayisa izincwadi ngaphandle kwenzwabethi eyatholwa yilesi sitolo.UNksz Moodley ubhale kwi-website yeMooney Ford Attorneys emuva kwalesi sinqumo wathi abaqashi kufanele babe nobufakazi obuphathekayo, hhayi inzwabethi ngaphambi kokushushisa nokuxosha abasebenzi.Uthe uma umqashi esola ukuthi umsebenzi uthumele incwadi yokugula ewumkokotelo kufanele aqoqe ubufakazi kudokotela othintekayo, ambuze ukuthi isiguli sifikile yini kuye?Uthe leli cala lingubufakazi bokuthi ukukhuluma iqiniso kuyakhulula ngoba umsebenzi othintekayo wayemazisa njalo umqashi uma egula futhi eze nencwadi kadokotela.Uphethe ngokuthi wumqashi okufanele abe nobufakazi obuphathekayo bokuthi umuntu akaguli ngempela futhi uma esola udokotela ngokudayisa izincwadi nalapho abe nobufakazi obuphathekayo, hhayi inzwabethi."
    },
    {
        "content": "IKHOMBISE ukunengeka ingxenye yabamangalelwa abangu-65, ababoshelwe icala lokuphehla izibhelu zomtapo ngoJulayi 2021, kuchithwa izicelo zokuthi bathole abameli bamahhala.Laba bamangalelwa abaqhamuka ezingxenyeni ezehlukene zezwe, bebevele eNkantolo eNkulu yaseThekwini ngoLwesine.Bekulindeleke ukuthi kuqale kwenziwa izendlalelo zokuqala zokuqulwa kwecala kodwa kwahlehliselwa uJuni 26, nonyaka.Enkantolo kuvele ukuthi isizathu esiholele bachithwe wukuthi imali banayo yokuthi bangazitholela abameli abakhokhelwayo.Omunye wabachithiwe, uNksz Belecia Zwane (40) odabuka eGoli, phambilini owayekade enommeli okhokhelwayo.Usukume watshela inkantolo ukuthi uzosiphonsela inselelo isinqumo sokuthi anganikwa ummeli wamahhala wakwa-Legal Aid.“Sekuphele iminyaka emine ngehla ngenyuka ngikhokhela nendawo yokulala uma ngithamele leli cala eselidonse iminyaka emine. Ngamkhokhela ummeli kwaze kwaphela yona imali. Belilokhu lihlehliswa icala uMbuso ungakakulungeli ukuqala kwalo,” kubalisa uNksz Zwane.Utshele inkantolo ukuthi uzowudalula umholo wakhe nezikweletu anazo uma esephonsela inselelo isinqumo sokuchithwa kwakhe.IJaji Bruce Bedderson lithe liyazwelana naye kodwa ukuqulwa kwecala kumele kugcine kwenzekile.Enkantolo bekukhona ijaji, abasebenzi basenkantolo, abameli nabamangalelwa abagcwala inkantolo nalapho kuhlala khona abasuke bethamele icala. Abanye abammangalelwa bebedlubhe umfaniswano weqembu uMkhonto weSizwe (MK) Party.Ijaji lithe icala lingase liqulwe amasonto amahlanu kuya phezulu kodwa kuzoya ngokuthi kubizwa ofakazi abangaki.Okhulumela uphiko lwezokushushisa, iNational Prosecuting Authority (NPA) KwaZulu-Natal, uNkk Natasha Ramkisson-Kara, utshele Isolezwe  enkantolo ukuthi uMbuso bewumi ngomumo ukuze kuqhubeke icala.“Kuphoqeleke ukuthi abameli ekade bekulungele ukuqala kwezendlalelo zecala balinde labo abebekade befuna ukumelwa abameli bamahhala,” kusho iNPA.Abamangalelwa bathweswe icala lokubopha itulo lokususa udlambedlu emphakathini, ukugqugquzela udlame emphakathini, ubuphekula, ukuvukela uMbuso nokubopha itulo lokuzama ukubulala.Izibhelu zaqala KwaZulu-Natal zenabela ezingxenyeni zaseGauteng. Zadlula nemiphefumulo yabantu abangu-350."
    },
    {
        "content": "KUKHALWA ngemali echithwa nguhulumeni okhokhela abasebenzi abamisiwe asebehlale emakhaya iminyaka. Lokhu kuvezwe nguSihlalo wePublic Service Commission, uDkt Somadoda Fikeni, okhale ngokuthi nohulumeni akasazi isibalo salaba basebenzi abamiselwe amacala ahlukene.UFikeni uthe ezikhaleni zabamisiwe kunamabamba kwawona akhokhelwa imali ngokubamba kulezi zikhundla. Uthe izibalo zabasebenzi abahleli emakhaya behola zihlawumbiselwa ku-300 kuya phezulu.“Abanye babethi basuka ku-300 kuya ku-1 000 kodwa asinaso isiqinisekiso ngoba asinazo izibalo eziphathekayo. Ibalelwa kuR240 million imali esetshenziswa uhulumeni ukukhokhela la basebenzi. Kuyawuqeda umdlandla kubasebenzi abafaka uphethroli baye emsebenzini nsuku zonke ekubeni kunozakwabo abazihlalele emakhaya abaqhubeka nokuhola.”Uthe kwabamisiwe kukhona asebeqhuba izifundo zabo, abanye bavula amabhizinisi kanti abanye baya kwamanye amazwe bazitamuzele le mali kahulumeni. Ukusho lokhu emhlanganweni ohlanganisa osihlalo bePublic Service Commission, esifundeni iSADC obuseKapa. UNgqongqoshe weziSebenzi zikaHulumeni nokuPhatha, Inkosi Mzamo Buthelezi, uthe kuqalwe uphenyo ukuze bathole isibalo sabahola besemakhaya.UButhelezi uthe abanazo izibalo eziqondile zabahola besemakhaya. UFikeni uthe wayephakamise ukuthi kube nosuku okuzoza ngalo bonke abamisiwe emisebenzini yabo.“Sasithe akube nguNovemba nyakenye ukuze babalwe ukuthi bangaki. Namanje ngisamile ekutheni uma silubeka lolu suku singakwazi ukuba nesibalo esiqondile sabahola behleli emakhaya. Uma sifuna ukuba nohulumeni osebenza ngendlela, kumele siqale sazi ukuthi zithini izibalo zabasebenzi abahola bengenzanga lutho.”Uthe bayajabula ukuthi uButhelezi uveze ukuthi uzobeseka njengoba befuna iPSC izimele.Uveze ukuthi bafuna iPSC ifane nezinye izinhlaka ezifana nehhovisi loMvikeli woMphakathi nezinye ukuze ithathele abasebenzi izinyathelo ezinqala.Ubalule ukuthi inhloso yalo mhlangano ngukuthekela ulwazi kwamanye amazwe akwiSADC ngezithinta abasebenzi bakahulumeni.“Sifuna abantu bathole izidingo okuyinto abahlale bekhala ngayo kuhulumeni. Yingakho kumele siqinisekise ukuthi abasebenzi bakahulumeni basekhaleni lentuthuko,” kusho uFikeni. "
    },
    {
        "content": "AMALUNGU esigungu esiphezulu kwi-ANC angene emhlanganweni wokuyoxoxa eyokubusa ngokubambisana engaphansi kwengcindezi yokuba adlalele kude neDA.Ngaphambi komhlangano wayizolo, kwande amadlelandawonye namalungu e-ANC athi awafuni nokuyizwa eyokubambisana kwe-ANC neDA.Idlelandawonye le-ANC, iSACP, libe nesithangami lapho liveze khona ukuthi alihambisani nokubambisana kwe-ANC neDA.Idlanzana lamalungu e-ANC eliphikisana nokubambisana neDA belibhikisha ngaphandle kwendawo obekubanjelwe kuwo umhlangano.Yize kukhona ongoti ababona umshado we-ANC neDA ungabuyisa ithemba kubatshalizimali, kukhona amalungu e-ANC angafuni nokuyizwa eyalo mshado.Omunye walabo abebebhikisha, uNksz Thuthukile Zuma, oyindodakazi yomholi weMK, uMnuz Jacob Zuma, uthe iDA ihlale iphikisana nemithetho ethuthukisa abantu abamnyama.“Sikholelwa ukuthi asikho isidingo sokuthi i-ANC ibambisane neqembu elaziwayo ukuthi alifuni ukubona abantu abamnyama beya phambili. I-DA ihlezi iphikisana nayo yonke imithetho eshaya uhulumeni we-ANC. Kuyimanje bayaphikisana nomshwalense wezempilo. Uma ufunda kahle umqulu wabo wezethembiso zokhetho uzobona ukuthi bayaphikisana nemithetho ethuthukisa abantu abamnyama. “Singalifaka kanjani kuhulumeni wokubambisana iqembu eliyisitha sokuthuthukiswa komuntu omnyama. Uze ubabone ukuthi abalikhathalele kanjani izwe, bakwazi ukushisa ifulegi lakuleli. Siyathemba ukuthi abaholi bethu ngeke basebenzisane neDA.”ISACP ibe nesithangami nabezindaba ngoLwesithathu ebusuku, lapho ithe ayihambisani nokubambisana kwe-ANC neDA.Unobhala weSACP, uMnuz Solly Mapaila, uthe abasebenzi nabahlwempu bazohlupheka uma kungaphatha iDA.UMapaila uphinde waveza ukuthi abafuni ukuthi i-ANC ibambisane neMK.ICosatu namanye amalungu esigungu esiphezulu kwi-ANC abevele esephumele obala ngaphambi komhlangano wayizolo, aveza ukuthi awayizwa eyokubambisana neDA.Unobhala jikelele we-ANC, uMnuz Fikile Mbalula, uthe besingekho isidingo sombhikisho.“Asikanqumi ukuthi sizobambisana naliphi iqembu. Kuyishwa ukuthi bese kuba khona umbhikisho. Isikhathi esikuso sidinga ukuthi sibeke phansi amaphaphu. Njengoba siya emhlanganweni asicabangi ngokufana.”Uthe okwamanje bazama ukuxoxa nawo wonke amaqembu ezepolitiki.UMbalula uchaze ubunzima ababhekene nabo ekuxhumaneni neMK.“Asikayitholi impendulo eqondile. Kunzima ukuxhumana neMK ngoba bavele bakutshele ukuthi balinde ubaba (uZuma). Yonke into yenziwa ubaba lapha.”"
    },
    {
        "content": "UMA uzwa kuthiwa kunowesifazane obulewe yisoka noma ngumyeni, kwabaningi akuseyona into engajwayelekile kwazise ayipheli inyanga kungabanga khona imibiko efuze le. Yize iminingi imibiko yabesifazane ababulawa ngabasuke beshade nabo kodwa muva nje miningi kakhulu eyalabo ababulawa amasoka abasuke benezingane nawo noma abakipite nawo. Bonke basuke begajwe yisikhwele. Kusuke kube nezinsolo zokuthi owesifazane usuke eseqomile noma nje indoda isuke seyaliwa. Lobu bushimane abenziwa ngamadoda aseqinile ngokweminyaka kodwa kubhoke amabhobhodleyana kulo mkhuba onyanyisayo.Isigameko sakamuva nje sokubulawa kowesifazane enxanxatheleni yezitolo eGetaway, yisoka okuvela ukuthi belingafuni ukwaliwa, ngesinye sezibonelo zalezi zindaba ezishiya ezincane izingane zingenabazali kwazise labo yise abasuke bebulele onina bajwayele ukubanjwa baboshwe bagwetshwe.Esinye isigameko ngesowesifazane waseNanda oneminyaka ewu-21, owabulawa yisoka nalo eliselincane lidinwa wukuthi uhambe wangabuya emkipitweni wabo. Uma sekuphenyisiswa kwatholakala ukuthi empeleni lo wesifazane ubebalekele kwadadewabo ngoba esekhathele yisibhaxu salo myeni mbumbulu akipite naye. UKhomishana wamaPhoyisa KwaZulu-Natal, uLieutenant General Nhlanhla Mkhwanazi, ukhale kakhulu ngezigameko zokubulawa kwabesifazane ngamasoka abo kulesi sifundazwe. Uze wakubeka obala nokuthi empeleni nje amadoda aKwaZulu-Natal yiwona enza ukuthi kube khona ubugebengu obuhambisana nokubulawa kwabantu jikelele.Muva nje iNkantolo yeMantshi ePinetown isanda kugixabeza ngeminyaka engu-15 u-Africa Mdabe (31) ngokulahlwa yicala lokubulala intombi yakhe, uThandeka Thwala (26).UMdabe waqongqotha umufi ngegalofu ekhanda washona ngemuva kwezinsuku esibhedlela. Isigameko senzeka ngoNovemba 8, 2019. Wayekade emsola ngokuthi uyajola.INkantolo yeMantshi yaseLindelani isanda kugweba udilakajele uMxolisi Mvula (30) ngecala lokubulala intombi yakhe, uPhindile Mkhize (21).UMvula kuthiwa washaya ngesiphongo odongweni umufi amahlandla ayisikhombisa waze washona. Isigameko senzeka eLindelani ngoDisemba 2022. Kuthiwa uMvula wayecabanga ukuthi umufi useqomile njengoba engazange alale endlini ngayizolo.UKhetha Ntombela (36) wasoconga uNontobeko Dlomo (31), isidumbu wasithatha wasigqiba ethoyilethe. Isigameko senzeka eQabavu, eNsuze, ngonyaka odlule kodwa uNtombela waze wakhombisa amaphoyisa la agqiba khona umufi sekudlule unyaka.NgoNovember 17 ngonyaka owedlule iNkantolo eNkulu yaseThekwini yagweba udilikajele uSfiso Professor Ndlovu (50) ngecala lokubulala ayethandana naye, uKhulukazi Ndlovu.UNdlovu wayenengwa ukuthi lo wesifazane usethandana nomunye ayesebenza naye. UNdlovu kuthiwa wamthumba umufi wase emshisa nemoto. Isidumbu sikamufi satholakala sishe sangqongqa eMachobeni, eNanda.USphelele Mabaso (41) waseMsinga wagwaza intombi yakhe, uHlomisile Mbatha (30), amanxeba ayisikhombisa, isidumbu sikamufi wayosilahla ehlathini. Naye wayegajwe yisikhwele.Ezinyangeni ezedlule sibe yindaba egudwini isehlakalo sephoyisa ebelisebenzela uMasipala weTheku, uConstable Sizwe Ngema (osezikhindini), ayebonakala kwividiyo ebulala intombi yakhe, uBianca Khuzwayo.Muva nje uMnuz Zimisele Dlulisa (29), ongumpheki, ukhalelwe ngamasongo kaSigonyela esolwa ngokubulala intombi yakhe, uMbali Mokokone (29). Isigameko senzeka eMawoti, eNanda. Kuthiwa wamphahlaza ngesitini, wamgwaza nasemqaleni. INkantolo yeMantshi yaseNtuzuma isanda kumnqabela ibheyili.UMbhishobhi Thabani Khumalo, wenhlangano yamadoda iSukuma Ndoda Sakhe, ukholwa wukuthi konke lokhu kudalwa yidimoni lolaka emadodeni. Ukhomba ukungafundiseki ngempilo njengento eyinkinga edlulele eyenza nabesifazane bagcine beyizisulu ngale ndlela.Ugxeke nomkhuba wokukipita odla lubi kulezi zinsuku, wathi kwenza amanye amadoda acabange ukuthi ngoba nakhu owesifazane usehlala naye, usefana nonkosikazi.“Akugcini lapho, kunanamadoda athi uma esenengane noma enezingane nowesifazane acabange ukuthi sebefana nonkosikazi nendoda. Uma kuke kwathi nkente umuntu abone kufanele ajezise owesifazane ngokumbulala noma ngokumshaya kanzima. Uthe maningi amadoda agcine esebulala amakhosikazi enengwa ukuthi asezibona engelutho emizini yayo ngoba kusebenza amakhosikazi wona engasasebenzi. Ukhulume nangodaba lokuthi amadoda kumele adodiswe, ahambele uchungechunge lwezigcawu zokubhungwa kwezinselelo abhekana nazo.“Uma amadoda ehamba lezi zigcawu azokwazi ukuthi umama wengane akuchazi ukuthi usengowakho,’’ usho kanje.UMnuz Sakhile Ngubane, oyiLife Coach, uthi amadoda amaningi adiniwe, anentukuthelo esuka kude.“Ngiyazi ukuthi le yinto ehlale ikhulunywa kodwa ngiyayisho, lento yokuthi indoda yikhali iyazona izinto. Lokho kungakhali kwenza kugqibelane intukuthelo eyona izinto. Nokukwazi nje ukuthi uma owesifazane esethe ucu alusalingani, amadoda amaningi anokuzibuka wona acabange ukuthi lokho kusuke kuwaphuca ubudoda bawo. Kumele sifunde ukuthi uma umuntu esethi kuphelile, akuphele. Akukho akukweleta khona. Wayethe uyakuthanda manje akasakuthandi. Angithi thina siyabashiya abesifazane siqonywe ngabanye. Basale bekhala kodwa kudlule,” egcizelela. Ungoti oweluleka ngezomphefumulo, uDkt Cynthia Hafejee, weluleka abesifazane ukuthi bangalubekezeleli ulaka emadodeni.“Uma nixabene nesoka lakho, likushaye ngempama noma likwethuke lisho ukukuqeda, musa ukube usahlala kulobo budlelwane. Yizinkomba zokukhulu okuzayo lezo,” usho kanje.Uthe abesifazane okumanje babulawe amasoka, konke kusuke kuqale ekuthukweni nasekushayweni.“Kuwumkhuba ongalungile ukuxolela isoka eselike lakushaya....ngisho ngabe likusikaze ngetshe. Lelo litshe ngelinye ilanga liyosuka esandleni lize ngqo ekhanda lakho kuphele ngawe”. "
    },
    {
        "content": "Iyaqaqamba inhliziyo yomholi we-EFF uMnuz Julius Malema, ngokulaxazwa yiphini likamengameli waleli qembu uMnuz Floyd Shivambu, ojoyine iqembu eliholwa owayengumengameli wezwe uMnuz Jacob Zuma. UMalema ufanise ubuhlungu abuzwile ngokusula kukaShivambu nangesikhathi ezwa ngokudlula emhlabeni kukanina.UShivambu uthumele incwadi yokusula kanti uMalema uthe babe nengxoxo ende naye.“Iminjunju engiyizwayo ifana nangesikhathi ngizwa izindaba zokushona kukamama. UFloyd ubengeyena nje umlingani kwezepolitiki kodwa ungumfowethu. Uzohlale engumfowethu futhi naye ngimtshelile ukuthi ukushiya kwi-EFF kufana nokuthi uzishiya yena ngoba ungumsunguli waleli qembu,” kusho uMalema esithangamini nabezindaba izolo lapho obumbona ukuthi udumele ngalesi sigameko.Uveze ukuthi uyazi ukuthi kukhona abanye abazwelana noShivambu, abasazohamba.“Kunabanye engibaziyo ukuthi vele bebebhobhe kwi-EFF nakwiMK. Kodwa bengingalindele ukuthi ngingashiywa nguFloyd. Umgomo we-EFF uthi osehambile akaphinde abuyele kwi-EFF kodwa kuFloyd ngiyawushintsha lo mthetho noma yinini wamukelekile uma esefuna ukubuya.” Uthe akananxa neMK ngokuhlwitha uShivambu wathi ngeke bamvimbe umuntu onqume ukuthatha enye indlela.UMalema uchithe nokuthi uShivambu ushiya ngoba bengazwani noma ebefuna ukumphonsela inselelo njengoba kuzoba nengqungquthela yokukhetha ubuholi ngasekupheleni konyaka.“Belungekho ungabazane ngesikhundla sikaShivambu, nokuthi kukhona abebesisikaza ngejozi. Bakhona engizwe ukuthi bazophonselwa inselelo njengonobhala jikelele uDlamini. Esephini likamengameli angizwanga ukuthi kukhona osisikaza ngejozi kanjalo nokuthi uShivambu ubezongiphonsela inselelo,” kuqhuba uMalema.Uthe ngeke life leli qembu ngokuhamba kukaShivambu.“Kuvuleka isahluko esisha futhi siyavivinywa. Amalungu awame isibindi iqembu aliyi ndawo. Noma singahamba kodwa lona lizohlale likhona.”UMalema uthe uyoze afe eyilungu le-EFF.“Ibhokisi lami liyobe ligoqwe ngemibala ye-EFF. Angisoze ngajikela abantu abama nami, abanye baze baxoshwa, balahlekelwa yimizi nemisebenzi ngesikhathi bengiseka ngixoshwe kwi-ANC, ngayovula i-EFF.”Uthe ngeke basivale isikhundla sikaShivambu ngoba kubhekwe engqungqutheleni.“Uma sifaka umuntu esikhundleni sephini likamengameli kuzosidalela inkinga. Uma engasakhethwa engqungqutheleni kuzoba nesixakaxaka ngoba uzobe ezibona ekhethwa,” kusho uMalema.Encwadini yokusula uShivambu uthe unqume ukungabuvuseleli ubulungu bakhe wathi uyashiya eqenjini futhi uyahoxa kuzona zonke izikhundla nokujutshwa ePhalamende. Uthe akathandi ukukhuluma kakhulu ngeqhaza lakhe kwiMK wathi uyokhuluma ngesikhathi esifanele. Ukuchithile ukuthi ubevakashele eNkandla muva nje eyobonana noZuma. "
    },
    {
        "content": "IYAQONGA ingcindezi yokuthi azinikele kwabezomthetho ukuze zimkhalele uSomlomo wePhalamende osahlabe ikhefu uNkk Nosiviwe Mapisa-Nqakula, ochithwe inkantolo enkulu ePitoli esicelweni sakhe sokuthi angaboshwa.Le nkantolo, ngoLwesibili, imchithe nezindleko uNkk Mapisa-Nqakula kulesi sicelo sakhe esiphuthumayo, kulandela ukukhalaza ngokuthi uyazi uphiko lwezokuShushisa lumfuna ukumhlambalaza ngokumbopha esidlangalaleni ngamacala enkohlakalo.Usolwa ngokwamukela intshontsho le mali nezipho okwevile kuR4 million, ngesikhathi esanguNgqongqoshe wezokuVikela.Amaqembu asePhalamende i-UDM ne-EFF, athe kumele aboshwe ngokushesha uNkk Mapisa-Nqakula.Umholi we-UDM uMnuz Bantu Holomisa unxuse abezomthetho ukuthi bangapholisi maseko kodwa bambophe ngokushesha uNkk Mapisa-Nqakula.Uthe bayasamukela isinqumo senkantolo wathi akaye emaphoyiseni.“Sabhalela ikomiti lezokuVikela ngoMashi 2021 ngesikhathi kuvela izinsolo zokuthi uNkk Mapisa-Nqakula wakhokhelwa imali eyevile kuR5 million, kusuka ngo-2017 kuya ku-2019. “Ngatshelwa ukuthi lezi zinsolo angiye kozibika emaphoyiseni, nokuyinto engayenza. Silinde uNkk Mapisa-Nqakula ukuthi enze okufanele, asifuni ukuthi siye ePhalamende silokhu siyobhunga ngokungabethembi ubuholi bakhe ngoba simatasa sikhankasela ukhetho. Yena nje akaziyele emaphoyiseni, ayoboshwa,” kusho uHolomisa. I-EFF ithe akekho ongaphezu komthetho ngakho akaboshwe.Ithe abezomthetho abambophe ngokushesha ukuze abhekane nalezi zinsolo.“Ngeke sibavikele abantu abadayise abanye ngokuthi bagwazelwe ngemali. Simfuna ehlile esikhundleni sakhe ePhalamende. Sinxusa wonke amaqembu ukuthi aseke isiphakamiso sokuthi akhishwe ngevoti ePhalemende,” kusho i-EFF.Okhulumela i-ANC uNkk Mahlengi Bhengu-Motsiri, uthe bayasamukela isinqumo senkantolo wathi bayawuhlonipha umthetho ukuthi uthathe indawo yawo.Uthe bazolandela umgomo wenhlangano wokuthi kumele ahoxe njengokomyalelo wemigomo yenhlangano kulabo abasuke bebhekene namacala.USotswebhu we-DA uNksz Siviwe Gwarube uthe sebebhalele iBamba likaSomlomo uMnuz Lechesa Tsenoli, befuna ahlalise ngokushesha iPhalamende ukuze kubhungwe isiphakamiso sobungabuthembi ubuholi bukaNkk Mapisa-Nqakula. Uthe kumele uSomlomo aphendule kulezi zinsolo wathi nemigomo yendlu iyasho ukuthi lesi siphakamiso kumele sisheshe sihlale. “Siyasamukela isinqumo senkantolo esiveze ngokusobala ukuthi abantu ababhekene nezinsolo ezifuze lezi abakwazi ukubaleka bangashushiswa. Akekho umuntu ongaphezu komthetho kuleli, ” kuphetha uNksz Gwarube. Okhulumela uPhiko lwezokuShushisa u-Advocate Mthunzi Mhaga, akafunanga ukudalula ukuthi bazombopha nini uNkk Mapisa-Nqakula wathi kodwa umthetho uzothatha indawo yawo. "
    },
    {
        "content": "KUYAQHUBEKA ukubhekana ngeziqu zamehlo phakathi kukaNgqongqoshe weMfundo eyisiSekelo, uNksz Siviwe Gwarube, nenyunyana yothisha iSadtu.Le nyunyana inqume ukungamumemi engqungqutheleni yeshumi kazwelonke yale nyunyana, eqhubeka eBoksburg, eGauteng, esongwa kusasa.Kule ngqungquthela kuzobhungwa ngezinselelo kwezemfundo, kukhethwa nabaholi abasha abazophatha iminyaka emihlanu.Sekufana nesiko ukuthi izinyunyana zabasebenzi uma zinezingqungquthela, zibize uNgqongqoshe obhekele lowo mkhakha.Le nyunyana ibingalenzi iphutha lokungamumemi obenguNgqongqoshe womnyango, uNkk Angie Motshekga, yize yake yangabona ngaso linye naye yaze yambhikishela.Kulokhu ibize kuphela iPhini likaNgqongqoshe wezeMfundo uDkt Reginah Mhlaule, ukuzothula inkulumo evela kumqashi.Abanye abakhulumile kubalwa abaholi bamadlelandawonye, okuyiCosatu okukhulume uMengameli walo mfelandawonye uNksz Zingiswa Losi, uNobhala jikelele weSACP, uMnuz Solly Mapaila, nezinye izinhlaka.Ingqungquthela ivulwe yiPhini likamengameli lezwe nele-ANC, uMnuz Paul Mashatile. NoMashatile ushilo ukuthi kubalulekile ukuthi uNksz Gwarube, abe nobudlelwano neSadtu ngoba iyona enkulukazi kwezemfundo.“Kumele ngabe ukhona uNgqongqoshe weMfundo eyisiSekelo kule ngqungquthela kodwa angimboni. Kuyadingeka azizwele izinselelo zothisha futhi uyadinga ukwakha ubudlelwano neSadtu,” kusho uMashatile.Le nyunyana inamalungu angu-275 500 kwezemfundo.UMengameli weSadtu uMnuz Magope Maphila, utshele amalungu ahambele ingqungquthela ukuthi akamenyiwe uNksz Gwarube.Kuqhume ihlombe kwashaywa amakhwela ngesikhathi etshela amalungu ukuthi akulona iphutha njengoba engekho ingoba akamenyiwe.Uthe kumele anikwe imiyalelo emine okuzomele ayilandele ngoba akaziphethe ngendlela.“Imiyalelo ithi, kumele aqhubeke nomthetho wezikole osayiniwe, iBela Act, ngokushesha. Kumele athande iSadtu ngenhliziyo nangomqondo, ayithande le nyunyana aphinde afune izeluleko kule nyunyana ngaso sonke isikhathi.”Ugxeke okwenziwa yi-DA eWestern Cape, ngokudiliza othisha abevile ku-2 000 ngenxa yezinkinga zemali ekubeni nezinye izifundazwe zibhekene nezinkinga ezifanayo.“Ngesikhathi sihlangana naye wathi asibeke eceleni indaba yepolitiki, wathi uzosithinta afune izincomo ngezinto eziningi kwezemfundo. Samtshela kwezikabhoqo ukuthi sasingamfuni ngoba uvela kwi-DA, engayifuni iSadtu. Wabukela phansi uMengameli eduba umcimbi wokusayinwa komthetho ngoba ehambisana nokufunwa iqembu lakhe i-DA,” kusho uMaphila.UNksz Gwarube uvumile ukuthi akamenywanga engqungqutheleni yeSadtu. “Angimenywanga engqungqutheleni yeSadtu, sinabo ubudlelwano obuhle nale nyunyana. Okubalulekile ngiyabazisa ngezinto engizozenza emnyangweni, angibashiyile ngaphandle,” kusho uNksz Gwarube ekhuluma nesiteshi sethelevishini izolo ekuseni."
    },
    {
        "content": "Kuqopheke umlando uMasipala wesifunda uMzinyathi usayina isivumelwano sokuthi ushintshe igama ungabe usabizwa ngoMzinyathi kodwa ubizwe ngokuthi iPrince Mangosuthu District Municipality.Le ngqophamlando yenzeke KwaPhindangene eMahlabathini ngoLwesibili lapho ubuholi bukaMasipala, amakhansela namakhosi buphume ngobuningi kuzosekwa lo mbono.Umasipala uMzinyathi uqale izingxoxo zokushintshwa igama ngo-2020 kodwa ukuqhutshwa kwazo kwaphazamiseka ngenxa yokubheduka kweCovid 19. UMntwana waKwaPhindangene ukhothame sezifikile kuye lezi zindaba. Inkosi yaKwaButhelezi esesihlalweni uNtuthukoyezwe Zuzifa kaMangosuthu Buthelezi ithe bewumndeni bayavuma ukuba uMzinyathi ungaqhubeka nalezi zinhlelo.\"Sithobeke kakhulu ukuba beze lapha ekhaya siluxoxe udaba yize sebake bayithumela incwadi phambilini. Yize siye sakuveza kubona ukuthi uMntwana wayengayithandisisi into yokuthi ahlonishwe ngenxa yepolitiki abanye belwisana nalokhu kanti phela abantu bebemhlonipha ngokweqiniso bebona imisebenzi yakhe. IMangosuthu University of Technology yakwenza lokhu kwaqanjwa neminye yemigwaqo ngaye. Bekusanda kufika abanye nje lapha ekhaya beqembu lezithuthuthu befisa ukubiza iqembu labo ngoMtwana,\"  kubeka iNkosi.IMeya yoMzinyathi uMnuz Petros Ngubane uthe uMntwana kuningi akwezele isizwe, akwenze eMzinyathi.\"Sibe sesihlala siwumkhandlu woMzinyathi savumelana nokuthi ahlonishwe. Sijabulile siswele imilomo yokubonga emndenini kusuka manje siyaqhubeka nezinhlelo silandela yonke imigudu efanele. UMntwana imisebenzi yakhe iyomhlala imlandela noma esesithele kithi eMzinyathi kakukho abengasiseki uma sikwenza sivula amanzi ubebakhona, kwiPrince Mangosuthu Ultra Marathon eba khona yonke iminyaka esiseka. Ukumhlonipha yinto ekade sasiyifisile siyabonga ukuthi umndeni namhlanje uthi  masiqhubeke wenziwe lo msebenzi,\" kusho uNgubane."
    },
    {
        "content": "IYOGA ingasiza ukuhlanganisa izinhlanga ezehlukene ezihlala KwaZulu-Natal. Lokhu kushiwo nguNdunankulu waKwaZulu-Natal, uMnuz Thami Ntuli, ngesikhathi kugujwa usuku lweyoga emhlabeni,  i-International  Yoga Day, obeluhlelwe inhlangano iSivananda World Peace Foundation eThekwini, ngoMgqibelo.UNtuli uthe uyayeseka iyoga ngoba iyithuluzi elisiza ekutheni abantu banyakazize umzimba okubenza baphile kahle baphinde bakwazi ukuphilisana.\"Ngiyafisa ukuthi isabalale kuso sonke isifundazwe, ingabukeki njengento yaseThekwini kuphela,\" kusho uNtuli.Obeyiphini likaNgqongqoshe wezeMpilo kuleli, uDkt Sibongseni Dhlomo, uthe iYoga iyasiza ekutheni abantu bakwazi ukuxhumana nobubona futhi bakwazi ukuphilisana. Ngaphezu kwalokho, yenza ukuthi baphile kahle okusiza ngokuthi abantu bangaguli kakhulu baze badinge ukulaliswa ezibhedlela.UMnuz Ishwar Ramlutchman Mabheka Zulu weSivananda World Peace Foundation, uthe kulo nyaka kuphela iminyaka eyishumi, inhlangano yezizwe i-United Nations yabeka usuku lokugujwa kweyoga emhlabeni.\"Iyoga iyasiza ekutheni abafundi bakwazi ukumela nezifundo bangabi nengcindezi novalo. Abantu abadala nabo ngeke sibashiye ngaphandle ngoba iyabasiza kakhulu, belule imisipha nokulwa nezifo ezingamahlalakhona. Iyoga ilungele wonke umuntu. Iyaziqhelisa izifo ezifana nengcindezi, izifo zenhliziyo nezinye,\" kusho uRamlutchman.Uqhube wathi ibuye isize nabantu abasha ekutheni ibanikeze umfutho ongapheli ukuze bakwazi ukubhekana nezinselelo zabo ezifana nokufunda umsebenzi nokunye.UNksz Thuli Mazibuko waseNanda ongomunye wabantu ebebehambele lo mgubho, uthe uyilungu lenhlangano iMandlela NPO egqugquzela ukuthi abantu balandele izinhlelo zoyoga ukuze baphile kahle.\"Ngiyijoyine kulo nyaka, bengingazi lutho ngayo. Selokhu ngiyijoyinile ngiyawubona umehluko. Sengiyakwazi ukulawula ukudinwa kangcono, sengizizwa ngilula,\" kusho uNksz Mazibuko."
    },
    {
        "content": "IYOGA iyalekelela ukwazi ukumelana nengcindezi edalwa yizinkinga eziningi ezivelayo ngesikhathi ukhula.Lokhu kushiwo uBongani Luthuli ofundisa iYoga enhlanganweni iSivananda World Peace Foundation, ngesikhathi kwethulwa ngokusemthethweni izinhlelo zokulungiselela usuku lweYoga emhlabeni, iWorld Yoga Day eba minyaka yonke ngoJuni 21, eThekwini, ngeSonto.Uthe unyaka wesishiyagalolunye enza iYoga esimsize ekutheni akwazi ukulawula ulaka nengcindezi abebhekana nayo ngenxa yezinkinga zokukhula.\"Sengiphakathi ngabona ukuthi kunesidingo sokuthi nami ngifundise abantu bakithi ukuthi iYoga iyisikhali esingakusiza ekutheni ubhekane nengcindezi empilweni, ikusize ekutheni umqondo wakho ukwazi ukucabanga ngendlela,\" kusho uLuthuli.Lezi zinhlelo zizokwenziwa esifundazweni iKwaZulu-Natal ukuze kufundiswe umphakathini ukuthi iYoga ibaluleke kanjani nokuthi yenziwa kanjani.UMnuz Ishwar Mabheka Zulu Ramlutchman wale nhlangano, uthe kulo nyaka kuzobe kuphela iminyaka eyishumi, inhlangano yezizwe, i-United Nations yabeka usuku lweyoga emhlabeni.\"Kulo nyaka sizogxila kakhulu ezikoleni ukuze sifundise abafundi ukuthi bangayisebenzisa kanjani iYoga ukuze bakwazi ukubhekana nezifundo zabo bangabi nengcindezi novalo. Abantu abadala nabo ngeke sibashiye ngaphandle ngoba iyabasiza kakhulu belule imisipha baphinde balwe nezifo ezingamahlalakhona. Okusempeleni iYoga ilungele wonke umuntu kodwa bakhona ewusizo kakhulu kubo njengalaba esengibabalile,\" kusho uRamlutchman.UNkkThobile Njapha (55) waseNanda obeqala ukujoyina iYoga izolo, uthe uphathwa yisifo samathambo, ujwayele ukusebenza engadini. Ululekwe ngabanye abantu endaweni ukuthi ajoyine iYoga ukuze abone ukuthi ngeke yini imsize.\"Kusenzinyana khona ngoba bengingajwayele ukwelula umzimba wami ngendlela esifundiswa yona kodwa ngiyethemba ukuthi kuzogcina kujwayeleka,\" kusho yena.UXolani Radebe waseNtuzuma ofundisa ukwenza iYoga, uthe abantu abamnyama bazitshela ukuthi iYoga into yamaNdiya kanti into esiza umzimba wawo wonke umuntu.\"Sengibhale nencwadi efundisa ngeYoga ngesiZulu ngoba  nathi singabantu abamnyama siyadinga ukuthi siyiqonde kahle ukuthi iyini. Uma sengithole uxhaso ngizoyishicilela,\"  kusho uRadebe."
    },
    {
        "content": "IJUTSHELWE ukuyomela iqembu, Umkhonto weSizwe, ePhalamende lase-Afrika, iPan African Parliament, indodakazi yomholi waleli qembu, uMnuz Jacob Zuma, uNkk Duduzile Zuma-Sambudla. Leli Phalamende liyingxenye ye-African Union kanti lakhelwa ukuthi abantu basezwenikazi, i-Afrika, babe nezwi ezintweni ezithinta ezomnotho e-Afrika. USotswebhu we-ANC ePhalamende, uMnuz Mdumiseni Ntuli, usukume izolo ngesikhathi lihleli waphakamisa amagama amalungu azojutshelwa ezinhlakeni ezehlukene.Kulo mhlangano bekumele kukhethwe namalungu amaqembu azojutshwa kwiKhomishini yeziMantshi ne-Judicial Services Commission (JSC). UNtuli uphakamise amagama amalungu aya kwi-Pan African Parliament okungoMnuz Vuyani Pambo we-EFF, nguyena uNtuli ozomela i-ANC, uMergan Chetty we-DA kanjalo noNkk Sambudla-Zuma weMK.USomlomo, uNkk Thoko Didiza, ubuze ukuthi kukhona yini abaphikisa lawa magama, kwangavela muntu.Uthe lokhu kusho ukuthi ayaphasiswa. UNtuli uphinde waphakamisa amagama amalungu azoba yingxenye yeKhomishini yeziMantshi kuleli, okungoNksz Faith Muthambi we-ANC, uMnuz Adrian Roos we-DA, uMnuz Sbonelo Nomvalo weMK kanjalo noNksz Omphile Maotwe we-EFF.Aphasiswe ngo-elethu amagama alawa malungu.UNtuli uphakame wahoxisa isiphakamiso abesenzile sokuthi abaholi okubalwa kubo oMnuz Soviet Lekganyane we-ANC, uDkt John Hlophe umholi weMK ePhalamende, u-Advocate Glynnis Breytenbach we-DA, uMnuz Julius Malema we-EFF noMnuz Athol Trollip we-ActionSA, babe sekomitini iJSC.Umsebenzi weJSC wukuphonsa imibuzo amajaji asuke ezojutshelwa ezinkantolo eziphezulu okubalwa neyoMthethosisekelo.UNtuli uthe uhoxise lesi siphakamiso ngoba kusazoxoxwa kabanzi namaqembu ahlukene ePhalamende.UNkk Didiza ukwamukele okuphakanyiswe nguNtuli nakuba amalungu eMK abengeneme ngokuthi awathintwanga ngaphandle kokuhlehliswa kokujutshelwa kwalawa malungu kuleli komiti.Kwenzeka lokhu nje namhlanje kulindeleke ukuthi kufungiswe iKhabhinethi entsha emenyezelwe nguMengameli Cyril Ramaphosa ngeSonto ebusuku.Izofungiswa eCape Town International Convention Centre, eKapa yinhloko yamajaji uRaymond Zondo."
    },
    {
        "content": "ZIFISA ukubona uguquko ezintweni ezehlukene ezithinta impilo yabantu, ezinye izaguga ezivote ngokuyisipesheli.Njengoba ukuvota okuyisipesheli kuqale ngoMsombuluko, kuhlukene imibono kubantu abadala abebevota ngegxathu eselihanjiwe ukuphucula impilo yabantu, abanye bathi usemkhulu umsebenzi okusamele ukuthi wenziwe, abanye bathi ukhona umehluko abawubonayo.UMnuz Adalbero Makhoba (73) waseTshelimnyama ngasePinetown, uthe selokhu aqala ukuvota ngo-1994 kanti alukho ukhetho olumphuthayo.“Ngiyavota ngoba ngiyazi ukuthi kwakunzima kudala. Uhulumeni usekwazile ukusikhulula ukuba sihlale lapho sithanda khona, sithenge ezitolo ndawonye nabelungu ngoba kudala sasivela ewindini bona bangene ezitolo bekhululekile. Njengamanje ngihleli endlini yomxhaso engayakhelwa wuhulumeni. Kunemigwaqo enetiyela eyenziwa wuhulumeni esimnika amandla ngevoti lethu. Abantu abavote ukuze bakhululeke,” kusho uMakhoba.Uthe ufisa ivoti lenhlangano yakhe (ANC) lisize ukudala amathuba omsebenzi entsheni ehleli emakhaya namajazi ayo emfundo.“Kufanele uhulumeni ayibhekisise nendaba yokuthi abantu abaneminyaka ewu-40 abasaqashwa ngoba nabo bahleli emakhaya. Uma ethi ugcina ukuqasha abaneminyaka ewu-35 uthi laba abanewu-40 abashonephi ngoba nabo basenawo amandla okusebenza?” kubuza uMakhoba.Ubuye wacela uhulumeni ukuthi amunwebele indlu yakhe yomxhaso ukuze okungenani ibe namakamelo amabili.Ubalule ukuthi uma evakashelwe ngabazukulu bakhe kuba nzima ngoba inekamelo elilodwa kuyaphoqeleka ukuthi balale egumbini lokuphumula.Utshele Isolezwe ukuthi uzovotela ekhaya ngenxa yokuthi washaywa yisifo sohlangothi ngakho akakwazi ukuhamba kahle.Uthe usehlala yedwa ngoba nenkosikazi yakhe yashona ngo-2021. UMnuz Piet Ntshangase (66) ongowokudabuka kuMasipala waseMkhanyakude ohlala emijondolo eseCato Crest, eMayville uthe yevile kwengu-15 iminyaka aseyihlale emjondolo wakhe, wahlala kuwo esabamba itoho elimphelele ngo-2015.“Ngiqale ukuvota ngo-1994  kodwa muncane kakhulu umehluko nje empilweni yami engisawubonile.  Angisenalo ithemba lokuthi kukhona okungcono okuyoke kwenzeke, sekuwukwenza nje angisalindele lutho. Engikufisayo ukuthi  siholwe uhulumeni ozosisiza asikhiphe emjondolo siphile kahle,” usho kanje.UNksz Koto Lukhozi (81) ongowokudabuka eMkhomazi naye osehlale isikhathi eside kule mijondolo, uthe awukho umehluko asewubonile.“Ngiyafisa ukuthi sitholelwe indawo engcono. Iyona nto engifuna ukuyibona ngaleli voti kodwa nje awukho okwamanje umehluko engisawubonile.  Uma kuna imvula isimo siba nzima kakhulu, kumele sime ngezinyawo, umjondolo unetha,” kusho uNksz Lukhozi.Lezi zaguga zigqugquzele abantu ukuthi bavote bakhethe uhulumeni ozoletha intuthuko "
    },
    {
        "content": "ABANTU bakhala ngokuba kwampunz’edlemini kwelakuleli ngenxa yezinto ezingamahlazo nezingajabulisi ezivelayo ezenzeka mihla namalanga. Ngesonto eledlule kwavela udaba lwenkambi eqeqesha abokufika baseLibya okuthiwa bangena kuleli bezenza abantu abazoqeqeshela umsebenzi wokuba ngonogada kodwa baqeqesha ngezinsiza zobusosha. Lokho kwenzeka-nje, kusadingidwa eyentokazi enguChidinma Vanessa Adetshina ehamba phambili kwezinye ezingu-13 ezingenele ukuba uzime wakuleli uMiss SA. Abantu basazibuza ukuthi kwenzeka kanjani lokhu ngoba uyise wale ntokazi udabuka eNigeria kanti umama wayo ngowaseMozambique?ICASULE abaningi ekaChidinma Vanessa Adetshina ebonakala ebungaza nomndeni wakhe waseNigeria ukuqokelwa esikaMiss SA. Kwenzeka lokhu nje, kusanomsindo ngokungena kwakhe kulo mncintiswano ngoba ubaba wakhe ungowaseNigeria kanti unina owaseMozambique, kodwa wakhulela kuleli.AKATHENGELWE abadlali bekhethelo umqeqeshe! Lawa ngamazi abalandeli beKaizer Chiefs ngemuva komdlalo wangempelasonto neYanga yaseTanzania. Abalandeli baleli qembu elibaniswe ngo-4-0 kowesicoco seToyota Cup bathi akungadlalwa ngomqeqeshi wabo omusha uNasreddine Nabi  ukuthi uzokwenza imilingo ngabadlali abayizahluleki zakudala.UNOBHALA jikelele we-ANC uMnuz Fikile Mbalula ucacise eyokuxoshwa kukaMnuz Jacob Zuma eqenjini likaKhongolose ngokuthi uyenza ozenzile ngokuphula umthetho 25.17.17.4 ufundwa nomthetho 2 ocacisa ngokusobala ukuthi ilungu lale nhlangano alivumelekile ukusebenzisana nelinye iqembu lepolitiki elibhalisiwe futhi elingeyona ingxenye yamaqembu angumbimbi nayo."
    },
    {
        "content": "IZAZI zezilimi zihlanganyele ndawonye kwi-International Conference of the African Languages Association of Southern Africa (ALASA), ehlelwe ngokubambisana phakathi kwePan South African Language Board (PanSALB), neNyuvesi iKwaZulu-Natal (UKZN).USihlalo wengqungquthela obuye abe yisifundiswa e-UKZN uDkt Sanele Nsele, uthi umbuthano ubophele izazi zezilimi ezehlukene eziphuma ezikhungweni ezahlukene. Wathi inhloso wukubhunga ngekusasa lezilimi zesintu nokuthi kucutshungulwe ngamathuba akhona ezinhlakeni ezahlukene okubalwa kwezemfundo, kwezamabhizinisi nakwezobuchwepheshe besimanje.UDkt Nsele uthi bahlose ukukhuthaza nokuthuthukisa izilimi zesintu nokugqugquzela ukusetshenziswa kwazo ezinhlakeni ezahlukene kanye nokusetshenziswa kwazo lapho kuthuthukiswa ezobuchwepheshe.Izazi ezihlangene zidingida izihloko ezithinta ukuhumusha nokutolika, ukusetshenziswa kukaliminingi ezikoleni ngenhloso yokukhuthaza abafundi ukuba bakuthakasele ukuthola ulwazi ngolimi lwebele kanjalo nokuthuthukisa ubuchwepheshe obusebenzisa ulimi lwesintu.Ingqungquthela iqale ngoLwesibili izogoqwa ngoLwesihlanu."
    },
    {
        "content": "ISILO uMisuzulu kaZwelithini sizibonele okokuqala selokhu singene esihlalweni isisusa samafindo angaqaqiwe kwezombusazwe KwaZulu-Natal ngesikhathi uSihlalo we-ANC esifundazweni uMnuz Siboniso Duma eyabula umbhobho kusakhuluma uNdunankulu wesizwe uMfu Thulasizwe Buthelezi. UButhelezi ubuye abe yilungu lesigungu esiphezulu se-IFP. Lesi sigameko sithele ngechilo iSilo uMisuzulu noMengameli Cyril Ramaphosa kulo mcimbi wokukhumbula iSilo uDinuzulu kaCetshwayo obukwaCeza ngempelasonto. Ibabaza Inyosi yeSilo, uMnuz Buzetsheni Mdletshe, ebikhona, ithe ayikaze ihlangabezane nesimo esinje eminyakeni eminingi isebenza  neSilo esesabuza uZwelithini. UMdletshe uthe kufanele kushwelezwe njengoba kugcine kuchitheka igazi, kwashaywa namalungu e-ANC agcine elashwe ezibhedlela.“Ingonyama noRamaphosa bathelwe ngegazi. Uma betholakala labo abenze lo mkhuba, kufanele baboshwe. Kodwa-ke obenze umcimbi kufanele ashweleze.”Ukukhathazeka kukaMdletshe kuzwakaliswe nawungoti wezamasiko, nomhlaziyi wezepolitiki abakuchaze njengechilo ukudonsisana kukaMphathiswa (wezokuThuthukiswa koMnotho), uDuma, noMfu Buthelezi, phambi kweSilo noRamaphosa.Umdonsiwano uqale ngesikhathi uDuma ephuca uButhelezi umbhobho wokukhuluma. UButhelezi, obezokwethula iSilo, uqale inkulumo yakhe ngokuncoma uRamaphosa ngokuhlonipha ubukhosi bukaZulu.Inkinga iqale ngesikhathi uButhelezi ecela uhulumeni waKwaZulu-Natal ukuba ubukele kuRamaphosa, uhloniphe iSilo. UDuma uvele wasukuma wadumela umbhobho wokukhuluma ngesikhathi uButhelezi ebiza igama likanobhala we-ANC KwaZulu-Natal, uMnuz Bheki Mtolo.“Cha ngeke besicela ukuthi sihloniphe umcimbi esize kuwona. Shenge sicela uhlale phansi, uyawona umcimbi weSilo.”UDuma ube eseyalela Inyosi Mdletshe ukuba isukumise iSilo.UMdletshe wenqabile, wathi umthetho awuvumi ukuthi kube nguye osukumisa iSilo ekubeni undunankulu kaZulu ekhona.Lesi sigameko sicasule amabutho avele asukuma, akhuza izaga.UButhelezi ugcine ewunikiwe umbhobho, wabe naye esekhuza izaga ezigadlayo. Izaga azibizile ngesithi, ‘wathinta amabhubesi’, esithi ‘ikhuzeni lenkukhu’, nesithi ‘wathinta uZulu udakwe yini’.Impi yabaholi iqhubekile nangemuva kwenkulumo yeSilo njengoba kubonakale uDuma enqaba ukunikeza uButhelezi umbhobho ngesikhathi kufanele ethule isipho sikaRamaphosa.UDuma ubonakale ezama ukuwunikeza iSilo umbhobho, kodwa ekugcineni wathathwa uButhelezi.Ekhuluma neSolezwe, uchaze ngenqubo eyamukelekile ekwethuleni iSilo, wathi akukho emandleni akhe ukwenza lokhu.“Uma engekho undunankulu kuyaye kuthathwe umuntu omdala endlunkulu, kube uye owenza lo msebenzi. Kuyenzeka-ke uma engekho omdala endlunkulu kuloyo mcimbi, bese kuba yinyosi eyenza lowo msebenzi. Naye ngimtshelile uMhlonishwa ukuthi umthetho awuvumi. Okungijabulisile ukuthi naye uButhelezi akasukanga wayohlala phansi. Uqhubekile wama, waze wagcina elitholile ithuba lokwenza umsebenzi wakhe.”Ungoti wezamasiko, uSolwazi Sihawukele Ngubane, uthe okwenzekile kwehlisa isithunzi seSilo.“Thina njengoZulu saziwa ngenhlonipho. Kuyasehlisa isithunzi seMbube noZulu uma kuzokwenzeka into enje phambi kweSilo. Kufanele ikhuzwe le nto. Uma iSilo sibukeleka phansi, noZulu uzobukeleka phansi.”Umhlaziyi wezepolitiki wase-University of KwaZulu-Natal, uMnuz Zakhele Ndlovu, ubabhangqe ngabhadelinye oButhelezi noDuma ethi baziphathise okwezingane.UNdlovu uthe uButhelezi bekungafanele afake ipolitiki emcimbini kahulumeni, wathi noDuma bekufanele azithibe.“Basiphoxile, baziphathise okwezingane. UShenge uyena oqale leya nto. UDuma bekufanele amlinde aqede, bese eyamphendula.”UNdlovu uxwayise ngokuthi ukuhlaselwa kwamalungu e-ANC kuzovusa izilonda ezingakapholi.“Le nto abayenzile ifana nokubhebhethekisa umlilo oshayo. Izokwenza ukuthi kubhekwane ngeziqu zamehlo. Kubi ngoba le nto yenzeka sibheke okhethweni.”ISilo sikhumbuze abebehambele umcimbi ukuthi siyiSilo samabandla onke.“Ngingakaqhubeki nenkulumo yami, ngicela ukunikhumbuza nina beSilo ukuthi nonke njengoba nilapha, nonke ningabami.”"
    },
    {
        "content": "LILOLIWE izembe kumalungu e-EFF ePhalamende, aweziShayamthetho namakhansela aqhamuka ezindaweni lapho iqembu lathola khona amavoti angaphansi kuka-100.I-EFF isibhalele amalungu ayo aqhamuka ezindaweni lapho iqembu lahluleka ukuthola amavoti angu-100, iwayalela ukuba achaze ukuthi kungani kufanele angadilizwa ezikhundleni. I-EFF ayenzanga kahle okhethweni olwedlule.Isolezwe libone incwadi ebhalwe unobhala jikelele weqembu, uMnuz Marshall Dlamini, lapho eyalela khona abathintekayo ukuba benze izethulo zokuthi kungani kungafanele baxoshwe.Incwadi kaDlamini iveza ukuthi isinqumo sokuthi kubhalelwe abachaphazelekayo sathathwa emhlanganweni wesigungu esiphezulu owawuseThekwini, ngenyanga eyedlule.“Emhlanganweni kwanqunywa ukuthi bonke abajutshwe ezikhundleni kuhulumeni naseqenjini abaqhamuka ezindaweni lapho iqembu lathola khona amavoti angaphansi kuka-100 kufanele benze izethulo zokuthi kungani kufanele bangakhishwa ezikhundleni. Uma ungumuntu oqhamuka endaweni lapho iqembu lathola khona amavoti angaphansi kuka-100, uyalelwa ukuba wenze izethulo zokuthi kungani kufanele ungakhishwa esikhundleni.”Isolezwe likhulume namalungu e-EFF amabili aqinisekise ukukhishwa kwezincwadi.Lama lungu athe baningi kakhulu abaholi abazothinteka KwaZulu-Natal.“Iqiniso ukuthi i-EFF yashaya udaka KwaZulu-Natal. Ngo-2019 sathola amavoti angaphezu kuka-360 000. Uyichaza kanjani lena yokuthi kulo nyaka sithole ngaphansi kuka-100 000. Kukhona abantu okufanele bathathelwe izinyathelo.”Umthombo uthe okumangazayo ukuthi i-EFF inobuholi bamagatsha cishe kuzo zonke izingxenye zeKwaZulu-Natal kodwa kukhona izindawo lapho ihluleka khona ukuthola amavoti angu-100.“Igatsha le-EFF lakhiwa amalungu angu-100. Amanye amagatsha kuthiwa anamalungu angu-600. Kwenzeka kanjani ukuthi lama gatsha ahlulwe ukuthola amavoti angu-100?”Elinye ilungu le-EFF lixwayise ngokuthi ukuxoshwa kwamanye amalungu kungenza ukuthi iqembu lilahlekelwe kakhulu.Ngaphambi kokhetho lwangoMeyi, i-EFF yaxosha inqwaba yabaholi abahluleka ukuhlelela abantu bangakubo amabhasi ayezobahambisa emcimbini wokugubha iminyaka engu-10 kwasungulwa inhlangano..“Inkinga ebuye ibe khona ukuthi kuyaye kukhethwe iphela emasini uma kuthathelwa abantu izinyathelo eqenjini. Kunabantu abangathintwa yize noma behluleka ukwenza umsebenzi.”Imizamo yokuthola ukuphawula kokhulumela i-EFF, uNksz Leigh-Ann Mathys, ayizange iphumelele."
    },
    {
        "content": "IBAGIXABEZE ngodilikajele abathathu umuntu ngamunye iNkantolo yesiFunda sasoLundi abesilisa ababili abalahlwe ngecala lokubulala umndeni wabathathu.Ngokusho kokhulumela iNational Prosecuting Authority (NPA) KwaZulu-Natal, uNkk Natasha Ramkisson-Kara, ababulali babesola oyedwa wabagilwa ngokuthakatha.Echaza ngesehlakalo, uNkk Ramkisson-Kara uthe ngoDisemba 2019 uNtethelelo Madi (21) no-Ayanda Khanyile bahlahlela ngobhushu owesilisa (68), umkakhe nomzukulu eMahlabathini.“Itulo lokubulala balihlanganisa phambi kwabesilisa ababili kanti oyedwa wabo wayehlobene nabagilwa. UMadi wanikela kubo ukuyothatha ubhushu maqede bahamba noKhanyile baya emzini wabagilwa,” kuchaza uNkk Ramkisson.Uqhube wathi uMadi noKhanyile bangena kulo muzi ngefasitela bagenca owesilisa (68) ngobhushu. Uthe baphinde benza okufanayo kunkosikazi kamufi nomzukulu ngaphambi kokushaya bachithe.“Emva kwesigameko babuye bagonyuluka koyedwa wabesilisa ababehlela itulo phambi kwabo, bamsabisa ngokuthi angayithi vu,” kusho uNkk Ramkisson-Kara.Udalule ukuthi emva kwezinsuku ezimbalwa abagilwa bebulewe, uphenyo lwamaphoyisa lwawaholela kulaba besilisa uMadi noKhanyile ababopha itulo lokubulala phambi kwabo.“Benza izitatimende emaphoyiseni ezibheca uMadi noKhanyile ngecala,” usho kanje.UNkk Ramkisson-Kara uthe enkantolo uMshushisi woMbuso, uMnuz Mzwandile Baldwin Mtshali, wahola ubufakazi balona wesilisa uMadi noKhanyile abagonyuluka kuye, waphinde wabeka phambi kwenkantolo umbiko wokuhlolwa kwezidumbu.“Bagwetshwe odilikajele abathathu umuntu ngamunye ngamacala amathathu okubulala. Izigwebo zabo bazozidonsa kanye kanye. Inkantolo iphinde yanquma ukuthi abakufanele ukuba nezibhamu,” kusho uNkk Ramkisson-Kara.Khonamanjalo, iNkantolo eNkulu yaseMgungundlovu igixabeze uDelisani Mkhize (54) ngodilikajele ababili neminyaka engu-10 ngaphezulu ngecala lokubulala unina nodadewabo ngoDisemba 2023.Ukugwetshwa kukaMkhize kuza emva kokuthi evele walivuma icala lokudubula abulale unina, uNkk Mathithi Mkhize, nodadewabo, uNksz Celiwe Mkhize, eMid-Illovo.Echaza ngesigameko, uNkk Ramkisson-Kara uthe nakuso umbulali wayesola abagilwa ngokumthakatha.“Ngosuku lwesigameko uMkhize wathatha isibhamu sakhe wanikela ekhaya labagilwa, wabadubula ngaphambi kokuthi abanqume, waphosa amakhanda abo ethoyilethi lomgodi,” kusho uNkk Ramkisson.Echaza ngesigwebo, uthe unikwe odilikajele ababili ngecala lokubulala umuntu ngamunye bese kuba iminyaka eyishumi ngecala lesibhamu esingekho emthethweni."
    },
    {
        "content": "ABANTU baseMshwathi badonswe ngendlebe ukuba bangalinge bashise ingqalasizinda esikhona ngoba kukhona abayidingayo. IMeya yakuMasipala yaseMshwathi, uMnuz Mandla Zondi, isho kanje ngesikhathi yethula imigwaqo eyakhiwe ezindaweni ezingaphansi kuka-ward 2 izolo.Uthe lemigwaqo enetiyela yayicelwe ngabantu baseMshwathi ngoba babekhala ngokuthi akuhambeki kalula.\"Wasabela lohulumeni olalelayo, abewusho uSomlomo waseMshwathi (uNkk Sbongile Mbatha-Ntuli), uhulumeni ka-ANC. Sinokuziqhenya namhlanje ukuthi sizowethula yonke lemigwaqo esinetiyela. Asigcinile lapho siyazi kuningi okusadingwa wumphakathi wakithi. Kancane kancane, ngokubambisana nani, sizogcina sokuqede konke,\" kusho uZondi.Eqhubeka uZondi unxuse umphakathi ukuba uyinakekele ingqalasizinda.\"Ngicela ukululeka ukuthi izidingo esizidingayo kuhulumeni asikazitholi zonke kodwa akusho ukuthi uma ungakatholi okunye, bulala okukhona. Funa okunye kodwa sewazi ukuthi kukhona osukubeke eceleni. Ungathi uma ufuna umtholampilo bese uthi uzoshisa ihholo.\"UZondi ubuye wethula isikhungo okuhloswe ngaso ukufukula amakhono abantu bendawo yaseThokozani ku-ward 1.Uthe bafuna iThokozani Elderly Centre ingagcina ngomphakathi waseThokozani kuphela kodwa isize wonke umphakathi waku-ward 1.\"Umuntu omdala olalayo, olokhu ephenduka nelanga, ugcina engasaphilile kahle. Ukusuka nje ekhaya, ufike uze lapha.\" Esephetha uZondi uphonselele inselelo umphakath  ukuba usiphathise okwezikhali zamaNtungwa futhi waluleka intsha ukuba ugade kahle abantu abadala. *Khonamanjalo kube injabulo yodwa ngenkathi umphakathi waseMshwathi k-Ward 3, endaweni yaseMthizane ngenkathi ubuholi bukamasipala bethula ngokusemthethweni   iNqolayolwazi Crèche. UZondi ubonge umndeni wakaJila ngokuthi unikele ngendawo ngaphandle kokufuna inkokhelo. Induna yakulesi sigodi icele umphakathi, ikakhulukazi izinsizwa, ukuthi zibe yiso nomvikeli walesi sakhiwo esikade saba isidingo.Kuphinde kwanenhlokomo nasemphakathini waseCool Air ku-Ward 7 ngesikhathi wemukela ngokusemthethweni isikhungo samakhono, iCool Air Skills Centre, okuyisakhiwo esidle umhlanganiso kwisifundazwe sase KZN ngokuba isakhiwo esiseqopheleni eliphezulu. Lesi sakhiwo sizoqeqesha amakhono ahlukahlukene, okubandakanya ulwazi lwama-computer.Ubuholi bukhulume nezindimbane zamalunga omphakathi obuyingxenye yokuvulwa kwalesi sakhiwo."
    },
    {
        "content": "BABALISE ngomonakalo  odalwe yizikhukhula abadayisi baseMargate, ePort Shepstone.Lokhu bakubikele Isolezwe ngesikhathi kuhambele iMeya yaseMngeni uMnuz Chris Pappas kule ndawo eyohlola umonakalo. Bakhale ngokuthi selokhu kwenzeke umonakalo phakathi edolobheni lehlile kakhulu izinga lokuthengwa kwemikhiqizo yabo.UMnuz Bongani Khuzwayo odayisa izimpahla zokugqoka kule ndawo, uthe sibi kakhulu isimo ngemuva kwezikhukhula.\"Selokhu kwenzeke le nto bancane kakhulu abantu abathengayo. Lokhu kudalwa ukuthi sehlile nesibalo sabantu abahambela kuleli dolobha ngemuva kwezikhukhula,\" usho kanje sakubalisa.Uthe indlela idolobha labo elikhahlamezeke ngayo abazi ukuthi kuzothatha isikhathi esingakanani ukuthi isimo sibuyele kwesejwayelekile.UNkk Busisiwe Ngcokama odayisa izinto ezidliwayo uqale wabalisa ngokuthi igcwele amanzi indawo abadayisela kuyona.Uthe kulezi zinsuku akulula nokuthi abathengi basondele ematafuleni abo.Uchaze isimo ababhekene naso njengosizi. \"Kulukhuni impela, imindeni yethu siyondla ngemali eyinzuzo esiyithola ngokudayisa lapha. Manje uma sekunje asazi ukuthi lizoya ngani ibhodwe eziko,\" ebalisa.Ugcizelele ukuthi ufisa ukubona uhulumeni ungenela ngokushesha ulungise konke okonakele edolobheni ukuze nabo njengabadayisi bangalimali kakhulu.Uthe okudala ukuthi kube lukhuni satshe ukuthi bebengakulungele ukubhekana nesimo salolu hlobo wathi  empeleni nje sibehle ngaphezulu, uma bengadayisi impilo iyama.Ezinye izakhamuzi  zibalise ngomonakalo omkhulu ezithi udalwe yizikhukhula emizini yazo.UMnuz Zwelakhe Mkhize uthe indlu yonke igcwele amanzi.Uthe  kumele athenge impahla yasendlini entsha ngoba yonke ikhuntile futhi ngeke isasebenziseka.Ubalise ngokuthi akazi ukuthi impahla entsha uzoyithenga ngani ngoba uhola impesheni. UPappas uthe bazophindela emuva babhunge kabanzi ngabangalekelela ngakho emphakathini wakule ndawo.Uthe ukholwa ukuthi umphakathi udinga usizo oluphuthumayo hhayi izethembiso ezingamanga."
    },
    {
        "content": "IZIKHULU ezangamele izikhungo ezibizwa ngamaThusong Services Centre bezinombuthano ngenhloso yokucobelelana ngolwazi emahhovisi oMkhandlu waseMgungundlovu. Oyisikhulu soMnyango wokuBusa ngokuBambisana neziNdaba zoMdabu eKZN, uNkk Bev Khanyile, uthe lezi zikhungo zidlala enkulu indima ekuhlanganiseni zonke izidingongqangi zomphakathi.Uthe iCentre Management Forum umbuthano wabaphathi bamaThusong Services Centre, okuyizakhiwo ezisemqoka komasipala.\"AmaThusong Service Centre izikhungo zomphakathi lapho kusuke kusondezwe zonke izidingo zomphakathi endaweni eyodwa futhi ezindaweni zawo. Lezo zidingo kungaba ngezomnyango wasekhaya, Sassa, DSD nemfundo, nezinhlangano zomphakathi.“Uthe kubuye kuxazululwe izinkinga ezikhungethe umphakathi.Uthe kwiCentre Management Forum kusuke kuhlanganiswe zonke izimenenja zezikhungo ezingamaThusong.\"Inhloso yeCentre Management Forum ukuhlanganisa bonke abaphathi balezi zikhungo zaKwaZulu-Natal.Ukuze abazidingida izinkinga abahlangabezana nazo ezikhungweni zabo. Lombuthano uyasiza kakhulu ngoba abaphethe amaThusong  bayakwazi ukwabelana ngolwazi ngoba abenze kahle bayakwazi ukucobelela ozakwabo. Iphinde isize ekutheni bebodwa bayaqhudelana ngoba uma kukhona obona omunye owenze kahle, uthi 'nami ngizobuyela kumasipala wami ngifike ngenze kahle.'\"UNkk Khanyile lokhu kubuye kusize nomnyango ukuba ukwazi ukubheka ukuthi uhlelo olwengamele wuMnyango wakwaCogta luqhutshwa kahle.UNkk Khanyile, obhekele ukuthuthukisa wonke amaThusong Centres, ucele zonke izimenenja ebezikhona ukuthi kumele ziqinisekise ukuthi ziyabalekelela abantu ukuthi bathole zonke izidingo zabo.Ugqugquzele ukuthi yonke iminyango kaHulumeni kanye naleyo engenzi nzuzo ezimele isondele kakhulu kumaThusong ukuze abantu bathole izidingo zabo zindawonye ngale kokuthi bagibele baye ezindaweni ezahlukene ukuya kofuna izidingo.IMeya yaseMshwathi, uMnuz Mandla Zondi, ithe inhloso yamaThusong ukuthi abantu bafike kwisikhungo esisodwa kodwa esineminyango eminingi ndawonye ukuze abantu bazithole zindawonye izidingo zabo.UZondi, obeyisikhulumi sosuku,  uthe kulamaThusong kuvamise ukuba kunkanise amahhovisi akwaSASSA, DSD, Home Affairs, SAPS, awezolimo, awezempilo, akamasipala , amabhange kanye nokunye okuyizidingo zomphakathi.UZondi ube esebonga wonke amamenenja ukuthi abe nempokophelo yokusebenzela abantu noma ngabe izimo zinzima kangakanani."
    },
    {
        "content": "LUPHENYWA wuMvikeli woMphakathi udaba lwenkohlakalo kuMasipala Endumeni, eDundee okusolwa ukuthi kunesikhulu esagwaza ngo R600 000 ukuze sithole isikhundla.Isolezwe Ngempelasonto liyibonile incwadi yoMvikeli woMphakathi eqinisekisa ukuthi nakanjani uphenyo seluyaqala ngalolu daba.Umthombo owazi kahle udaba uthi kunomuntu obike udaba kuMvikeli woMphakathi wacela ukuthi igama lakhe ligodlwe.Leli phephandaba liyibonile incwadi eveza izinsolo zenkohlakalo ezishaqishayo.Umbhali wencwadi uzwakala enxusa uMvikeli woMphakathi ukuthi angene agamanxe Endumeni aphenye.Umbhali wencwadi uthi kunesikhulu esagwaza ukuze sithole isikhundla esiphezulu kumasipala.Kuvela ukuthi kukhona nobufakazi balokhu. Phezu kwalokho kuthiwa isikhulu kukhona lapho esingaphathanga kahle khona imali yomphakathi kodwa kwathuleka nje.“Ngamaphuzu esengiwabalile ngicela uMvikeli woMphakthi aphenye kabanzi ngalezi zinsolo, abambisane nezinye izinhlaka zoMbuso uma enza lo msebenzi,’’ kuchaza incwadi.UMvikeli woMphakathi u-Advocate Kholeka Gcaleka ubhalele umuntu ofake isikhalo emazisa ukuthi uyitholile incwadi futhi usejube uphenyo ngalolu daba.“Ngibhala maqondana nencwadi yakho ka-Ephreli 9, 2024. Ngiwatholile onke amaphepha owathumelile futhi ngiyaqinisekisa ukuthi ngigunyaze uphenyo maqondana nesikhalo.“Sizokuthinta maduze futhi uhlale wazi ukuthi uvikelekile,’’ kusho uMvikeli woMphakathi encwadini esayiniwe.Umthombo uthe lolu daba lutatazelisa izikhulu kangangokuthi zinqume ukuthi kube nomhlangano womkhandlu ophuthumayo ngoMsombuluko lubekwe ezithebeni.IMenenja kaMasipala uMnuz Sithembiso Ntombela ithe iyazi ngalolu daba kodwa isesemhlanganweni, icela ukunikwa imizuzu ewu-30 noma ihora.Inikwe isikhathi esingaphezu kwaso, yathintwa yathi ayikaqedi izosho uma iqeda kodwa yangashaya."
    },
    {
        "content": "BANOKHWANTALALA abesifazane ngenxa yezikweletu nokungabibikho kwemali yokubhekela izidingo.Lezi zindaba zivezwe nguMnuz Benay Sager oyisikhulu esiphezulu seDebt Busters.USager ukhiphe ucwaningo olubizwa ngeMoney Stress Tracker, oluthole ukuthi abesifazane abasebasha banokhwantalala kakhulu ngenxa yokubiza kwempilo.Abadala kuvele ukuthi bakhathazeke kancane ngoba abanazo izikweletu eziningi futhi abayi kwabaluleka ngezikweletu.“Ucwaningo lwethu belubheka abantu abawu-26 000 ababhalise kwiDebt Busters ukuthi bacwaningwe ukuthi ukhwantalala lwabo lungakanani ngenxa yezikweletu. Sithole ukuthi ukhwantalala lwezikweletu lusuke ku-78% obelukuwona ngonyaka odlule lwaya ku-75% kulo nyaka. Abantu bampintshwe wukubiza kokudla, ukunyuka kwemali mboleko nokungathunyelwa kahle kwezidingo,” kusho uSager.Ukungacimi njalo kukagesi kuye kwehlisa kancane ukhwantalala njengoba abantu bekwazi ukubuka ithelevishini, ukupheka nokwenza ezinye izinto eziphazamisekayo uma ugesi ungekho.Uma kuqhathaniswa namadoda abesifazane banokhwantalala oluwu-10% ukudlula olwamadoda, bakhathazeke ka-20% ngempilo yabo naka-30% ngempilo yemindeni yabo.Udokotela wengqondo uDkt Andrea Kellerman, uthe abesifazane yibona abakwaziyo ukusho ukuthi banokhwantalala. Uthe ukhwantalala lubahlasela kakhulu ngoba yibona okufanele beseke amalungu omndeni, baqinisekise ukuthi umndeni udlile futhi wonke umuntu uphile kahle. Abanye banokhwantalala ngoba bakhulisa izingane ngabodwana.Amadoda uthe ayakwazi ukuvalela imizwa yawo, angabhekani nezinto eziningi ngesikhathi esisodwa njengabantu besifazane.“Into eyenza abesifazane babe nokhwantalala kakhulu wukuthi bangomama, yibona abasebenzayo ukuze kudliwe ekhaya. Bahlale bephatheke kabi ngenxa yomthwalo abawutshethe wezezimali nempilo,” kusho uDkt Kellerman.Uthe bakhathazekile ngoba abakwazi ukukhokha izikweletu, ayipheli inyanga besanemali ebhange, umholo uphelela kwigilosa.Ubalule ukuthi u-40% womholo ukhokhela izikweletu kanti abahola uR20 000 ngenyanga abakwazi ukuphila kahle ngenxa yezikweletu.Abaneminyaka ewu-55 bakhathazeke ngokukhokhela izikweletu nokuthi ngabe banemali eyanele yomhlalaphansi.IDebtBusters ithe abadinga usizo bangangena kwi-website yale nkampani ukuze balekelelwe ngezindlela zokuqeda izikweletu."
    },
    {
        "content": "BEKUYINJABULO ngesikhathi isikole samabanga aphansi iMthethweni Primary, eMlaza, sivakashelwe inkampani i-Sporting Chance ibambisene nenkampani i-Walt Disney Afrika kuyoqwashiswa abafundi ngokuhlala bezivocavoca, izolo.Ukuhambela izikole kuwuhlelo olubizwa nge-Happy Healthy Play nalapho behlose ukunika amandla izikole ezintula izinsiza ukuze zifundise nangokubaluleka kokuzivocavoca ezikoleni.Ezinye izinto izingane eziqwashiswe ngazo ukufundiswa ukudla ukudla okunomsoco futhi okuzozinika amandla kanye nokuzivocavoca ngezindlela ezihlukahlukene ongakwenza uzihlalele ekhaya.Imenenja yakwa-Sporting Chance, uMnuz Bradlyn Stuurman, ikhuluma neSolezwe, ithe lolu hlelo baluqala ngo-2016.“Inhloso yethu ukuqhakambisa ukubaluleka kokuzivocavoca nokuthi izingane ziphile kahle. Isizathu sokuthi sivakashele ezikoleni ezingenazo izinsiza ezifanele yingoba ezinye zazo azinazo izinhlaka ezikahle zokuthi izingane zizivocavoce,” kusho uStuurman.Uthe kumqoka ukuthi izingane zifundiswe zisezincane ngokuzivocavoca futhi kubekhona ozoziqeqesha ezikoleni.“Izingane kumele ziphile impilo ekahle. Sisazama ukuthola abaqeqeshi emphakathini abazokwazi ukuziqeqesha ukuze siqhubeke nohlelo lwethu. Omunye umgomo esinawo wukuthi uma sesibatholile abaqeqeshi, sibahlomise ngolwazi. Siphinde sipende indawo esiyibiza nge-happy play ground ngaphakathi ezikoleni esizivakashelayo ukuze kuxhumane nohlelo lwezemfundo abalufundayo kwaGrade 3 okubalwa kulo ukuzivocavoca, ngezindlela ezehlukene,” usho kanje.Uthisha, uNksz Zama Cuambe, ofundisa uGrade 3 eMthethweni, uthe okwenziwe yi-Disney World kubasize kakhulu.“Sisizakele ngoba abantwana bazokhula bazi ukuthi yikuphi ukudla okumele bakudle okuzobasiza ekukhuleni kwabo nokumele bakugweme ukuze bangangenwa yizifo,” kusho uNksz Cuambe.Uthe njengothisha bakuthokozelile okulethelwe abafundi ngoba kuyisifundo esihle. Uthe njengoba befundisa izingane bazoqikelela ukuthi ziyazivocavoca ngoba zingabantu abafunda ngokubuka. Uqhube wathi nezithombe abazitholile zibahlomise ngolwazi okuzosiza izingane ukuze zibone ukuthi uma zidla ukudla okuthile imizimba yazo izobukeka kanjani."
    },
    {
        "content": "MANCANE amathuba okuthi izinkawu ezijwayelekile, ezihlale zibonakala emakhaya kuleli, zisabalalise upokisi wezinkawu, iMpox.Lokhu kushiwo ongoti bezempilo baseNyuvesi yaKwaZulu-Natal ngesikhathi kunesigcawu sokucobelelana ngolwazi mayelana neMpox. UDkt Richard Lessens uthe igciwane, imonkeypox, isezinkawini zase-Afrika emaphakathi nezwe, eligcine selitheleleka nakubantu lisuka ezilwaneni. \"Baningi abantu abakhathazeke ngokuthi eThekwini kunezinkawu eziningi, bacabanga ukuthi zingalisabalalisa leli gciwane kanti akunjalo. Izinkawu ezinaleli gciwane ezamaphakathi ne-Afrika futhi kunohlobo oluthile lwegciwane olusabalalayo. Njengamanje eDRC kunohlobo olusha, iClade IIb,  olusabalala kakhulu yingakho bebaningi abantu abatheleleka ngalesi sifo kuleliya lizwe. Emazweni analeli gciwane lasuka ezinkawini, njengamanje lithelelana ngokuthintana kwabantu nakuleli kunjalo,\" kusho yena.Uqhube wathi nakuba kukuningi abangakakwazi ngalesi sifo kodwa bayacabanga ukuthi ukubheduka kwaso kudalwe ukuthi ukugomela iSmallpox kuleli kwavalwa eminyakeni engu-40 eyedlule.\"IMpox iyigciwane elisemndenini owodwa nowe-Smallpox. Umgomo ovikela iSmallpox uyayivikela iMpox. Esingakakuqondi kahle okwamanje ukuthi kungani iziguli ezineHIV ezine-Cd4 Count engaphansi kuka-350 zigule kangaka,“ kuchaza uDkt Lessens.USolwazi Nokukhanya Msomi, owungoti wezifo ezidalwa amagciwane, uthe okwamanje isikhungo esihlola uketshezi esibhekelele ukuhlola lesi sifo sisakwazi ukumelana nomthamo okhona woketshezi okumele luhlolwe.  USolwazi Yunus Moosa uthe okwamanje zonke iziguli ezingu-20, ezike zahaqwa yileli gciwane kuleli zilaliswe esibhedlela, zigula kakhulu.“Esikwaziyo ukuthi okwamanje zonke iziguli ezihaqekile ngabesilisa abaya ocansini nabanye, iMpox ziyithole ngokusondelana nabanayo. Ngalokho angichazi ukuthi lesi sifo sithelelana ngocansi. Uketshezi oluphuma ezilondeni yilona olusuke lunegciwane. Ludlulela komunye ngokuthi uketshezi lungene esikhunjeni esilimele okungaba esisikekile, esishile noma esinomhuzuko,” kusho uSolwazi Moosa. "
    },
    {
        "content": "Sekuqubuke izinkinga emaqenjini ayingxenye kahulumeni wokubambisana kubangwa ukujoyina kwePA.I-DA isibhalele i-ANC ifuna ukwazi ukuthi iPA ivunyelwe kanjani ukuthi ijoyine uhulumeni wobumbano kungakhulunyiwe namanye amaqembu.Amaqembu asabela kuqala ikhwelo likahulumeni wobumbano owamenyezelwa i-ANC, iDA, IFP neGood.Ukujoyina kweDA ne-IFP uhulumeni wobumbano kwenza ukuthi kube lula ukuba uMengameli, uCyril Ramaphosa, abuyele esikhundleni ngesikhathi kunomhlangano wokukhetha umengameli.Ngesikhathi i-ANC ikhipha isimemo sikahulumeni wobumbano, yakubeka ngokusobala ukuthi izandla ziyohlezi zivuliwe kwamanye amaqembu afuna ukujoyina.Muva nje kuvele izindaba zokujoyina kwePA ebeke umbandela wokuthi ifuna ukunikezwa uMnyango wezaseKhaya noma uMnyango wezamaPhoyisa uma ijoyina.Usihlalo woMkhandlu weDA, uNkk Hellen Zille, uthe bafuna ukwazi ukuthi iPA ivunyelwe kanjani ukuthi ijoyine uhulumeni wobumbano kungakhulunyiwe nabo.Ukusho lokhu ngesikhathi ekhuluma nabakwaSABC.“Isigaba 17 sesivumelwano sikahulumeni wobumbano sikubeka ngokusobala ukuthi nakuba umengameli enegunya lokuqoka ongqongqoshe, kufanele abonisane nabaholi bamaqembu ayingxenye kahulumeni wokubambisana.“I-ANC kufanele yazi ukuthi ayikwazi ukuzithathela izinqumo, kufanele baxoxe nathi. Kufanele bengakhohlwa ukuthi abazange balunqobe ukhetho. I-ANC ayikwazi ukuvele nje izifakele noma ubani.”USotswebhu we-ANC ePhalamende, uMnuz Mdumiseni Ntuli, uthe izingxoxo ngohulumeni wobumbano azikaphothulwa, wathi lokho kusho ukuthi wonke amaqembu afuna ukujoyina asavumelekile.“Asikwazi ukuvala umnyango ekubeni singakaqedi ukuqoka abazongena ezikhundleni ePhalamende.”USotswebhu weDA ePhalamende, uNksz Siviwe Gwarube, uthe impikiswano ngokujoyina kwePA ayisho ukuthi uzohlakazeka uhulumeni wobumbano.“Singene kuhulumeni wobumbano sazi ukuthi ngeke sihlezi sivumelana ngakho konke.”IDA nePA abanabo ubudlelwano obuhle, ngesikhathi kukhankaselwa ukhetho iPA yayifuna ukuthi iDA ithole ngaphansi kuka-50% eWestern Cape.Unobhala wePA, uNksz Chinelle Stevens, uthe ngeke bavume ukuphathwa uNkk Zille.“UNkk Zille kufanele azi ukuthi incwadi yokujoyina uhulumeni wobumbano sayisayina ngosuku olulodwa nabo, ngakho ke sasingekho isidingo sokuthi i-ANC ixoxe nabo. I-ANC ayikwazi ukutshelwa iDA ukuthi kufanele imeme maphi amaqembu kuhulumeni wokubambisana. Uma i-ANC ingavuma ukulawulwa iDA, lokho kungakha isithombe sokuthi uNkk Zille ubabambe lapho bebancane ngakhona.”Khonamanjalo, ayanda amaqembu ajoyina uhulumeni wobumbano.IPAC iyiqembu lakamumva elimemezele ukuthi lizokuba ingxenye kahulumeni wobumbano.Lokhu ikusho esitatimendeni esikhishwe emva komhlangano wesigungu esiphezulu.Unobhala jikelele wePAC, uMnuz Apa Pooe, uthe banqume ukujoyina uhulumeni wobumbano ukuze benze isiqiniseko sokuthi uhulumeni usebenza ngendlela."
    },
    {
        "content": "ABEZWA lutho abantu baseNingizimu Afrika ngemali yabo esemabhodweni empesheni njengoba abantu sebeqalile ukufaka izicelo zokukhipha o-R30 000 babo.UNksz Michelle Acton oyi-Retirement Reform Executive (Isikhulu esikhulu) e-Old Mutual, uthe ngoLwesibili bangaphezu kuka-93 000 abantu abangene ku-WhatsApp wale nkampani bebuza ngendaba yokukhipha u-R30 000 wabo osebhodweni lempesheni elibizwa nge-savings pot.Uthe selokhu kuqale uhlelo lwe-two pot retirement system bathole izingcingo ezingaphezulu kuka-1000 kodwa konke kuhamba kahle.“Amakhasimende ethu afuna ukukhipha imali ayasizakala. Ziningi izingcingo esesizitholile, bayangena ku-WhatsApp nakwezinye izindlela zokuxhumana abantu. Okwamanje izinhlelo zethu zisahamba kahle.”UKhomishana we-South African Revenue Service, uMnuz Edward Kieswetter, uthe ngoMsombuluko baphasise izicelo zokukhipha imali eziwu-2 759, kwathi ngoLwesibili bathola eziwu-2 424. Lokhu uthe kusho ukuthi abantu bazothola imali ewu-R103 million bese kungena intela ewu-R6.7 million.KwaSanlam bathe ngoSepthemba 1, abantu bese beqalile ukufaka izicelo zokukhipha imali ebhodwe lempesheni.Baveze ukuthi konke kuhamba kahle base becela abantu ukuthi bangajahi ukukhipha imali ngaphandle uma kunezizathu ezibaphoqa ukuthi bayikhiphe.Bathe amakhasimende abo azokwaziswa ngazo zonke izigaba zokukhipha imali ngoba le ye-two pot izothatha isikhathi esijana kunesijwayelekile.IGovernment Employees Pension Fund (GEPF) yazise abantu ukuthi bathole uhlelo olusha lwe-app ye-GEPF etholakala ku-Android naku-Huawei.Abasebenzisa i-IOS bazokwazi ukuyithola ngoSepthemba 23 le app yokuzisiza.Ithe uma sekuqinisekiswe yonke imininingwane yomuntu kuzothatha izinsuku eziwu-60 ukuba imali ingene kwi-akhawunti yomuntu.IMomentum igqugquzele abantu ukuthi basebenzise i-app ukufaka izicelo zokukhipha imali, yathi izinkumbi ezithutheleke emahhovisi ayo."
    },
    {
        "content": "Amaphoyisa aseMgungundlovu ashaqe owesilisa ayomphosa imibuzo ngokubulawa kwabantu abathathu nokuzama ukubulala oyedwa ngeSonto ekuseni.Ngokwesitatimende samaphoyisa, amaphoyisa athole umbiko ngesehlakalo sokudubula nokuthe uma efika endaweni yesigameko azithela phezu kwezidumbu ezintathu ngaphakathi emotweni. Abagilwa abathathu abaneminyaka engu-24, 34 no-36 bahlonzwe njengabashonile endaweni yesigameko.Okhulumela amaphoyisa eKZN, uColonel Robert Netshiunda, uthe kubikwa ukuthi abangani abane bebehleli emotweni bephuza ngesikhathi kufika umsolwa waqala wadubula ebhekise ngakubo ngaphandle kokuthi vu. Abathathu badubuleke bashonela khona lapho kanti  oyedwa ukwazile ukubaleka emuva kokudubuleka engalweni. Yize ingakacaci imbangela yokuhlaselwa kwalaba kodwa kukholakala ukuthi ihlobene nokuthathwa kowesifazane ekilabhini nomunye wesilisa okuthiwa uthathwe omunye wabashonile ngesikhathi eshayela imoto ekhokhelwa ngebanga elihambile."
    },
    {
        "content": "NKOSIKHONA CELEKUFUFUSA udlame oDidini, eMbumbulu, ngenxa yesihlava esesiphenduke insakavukela kule ndawo sokwebiwa kwezinkomo ebese ziyahlinzwa.Ngesonto eledlule nje lilodwa, Isolezwe Ngempelasonto  lithole ukuthi zingu-30 izinkomo ezebiwe emizini eyehlukene, zonke zitholakale zihlinziwe endaweni ebizwa ngokuthi isesilaheni.Kuvela ukuthi le ndawo isiqanjwe kanje ngoba zonke izinkomo ezebiwe zitholakala sezihlinziwe kuyona le ndawo.Isolezwe Ngempelasonto linane-vidiyo lapho khona okubonakala amalungu omphakathi esecosha inyama yezinkomo ezihlinziwe esilaheni.Amalungu omphakathi ayizisulu zalokhu akhulume neSolezwe Ngempelasonto, azwakalisa ukunengeka okukhulu ngalesi sihlava.UMnuz Samson Shezi uveze ukuthi emzini wakhe kwebizwe izinkomo eziyisithupha.\"Zonke izinkomo zami ngizithole sezihlinziwe lapho okuhlinzelwa khona ezinye ezisuke zebiwe. Le nto iyangicasula angifuni ukuqamba amanga. Uma kuqhubeka kanje luzobuya udlame lapha eMbumbulu,'' usho kanje.Uthi akuqondakali ukuthi kanti zisuke zebiwelwani uma zizohlinzwa zishiywe kanjalo, kungathathwa naleyo nyama.UNksz Sindi Phahla uveze ukuthi kubo bangena beba izinkomo ekubeni kwakunesifo.Uthe namanje basazibuza bayaziphendula ukuthi obani laba abanesibindi esingaka sokuthi bangene emzini okunesifo kusona maqede bebe imfuyo?''Sididekile namanje asisazi ukuthi senze njani. Uyabona laba abangene ekhaya ekubeni kunesifo impela banesibindi,'' usho kanje.Elinye ilungu lomphakathi elicele ukuba ligodlwe igama lalo liqinisekisile ukuthi kungekudala kuzosuka udungunyane kule ndawo.\"Ngiyakutshela mina lukhulu udlame oluzayo lapha eMbumbulu. Sikhathele manje ngeke phela size sidlale abantu bedlala ngemfuyo yethu,'' usho kanje sakusonga.UMnuz Zwakele Zondi owebelwe izinkomo ezine ufunge wagomela wathi buzochitheka bugayiwe.“’Angeke kulunge phela sidlale abanye abafana. Impela bayisukelile inyoka emgodini wayo,’’ usho kanje.Bonke laba ababelwe imfuyo bathi ababikanga emaphoyiseni ngalokho, kodwa babika enduneni yendawo, uMnuz Simphiwe Msweli.Ngebhadi leli phephandaba lithe lizama ukuxhumana naye ngalezi zinsolo, kwavela ukuthi ubulewe ngenyanga edlule. Kunezinsolo zokuthi ukubulawa kwakhe kuyahambisana nalo mkhuba odlangile. Kuvela ukuthi umufi wabiza umhlangano womphakathi ngoJanuwari, ukuzobhunga kabanzi ngale ngwadla.Kuthiwa umufi wathi uyabazi abantu abeba izinkomo, kwathi uma kuthiwa akabadalule wangakwenza lokho.\"Amadoda endawo ayehambele loyo mhlangano aphuma ecasukile awuduba nomhlangano. Uyabona-ke ukuthi uma sekubulewe induna ngenxa yalokhu lungakanani ke udlame olufufusayo kule ndawo?'' usho kanje.Imizamo yokuxhumana nekhansela lakule ndawo, uMnuz Ayanda Ndlovu, iphunzile ucingo belukhala kodwa lungaphendulwa."
    },
    {
        "content": "IZINYUNYANA zabasebenzi bezempilo zithi uMnyango wezeMpilo KwaZulu-Natal unomthelela ezigamekweni zonesi abashaywa iziguli besemsebenzini.Esigamekweni sakamuva esenzeke ngoMgqibelo,  isiguli okusolwa ukuthi besingayidli kahle imishanguzo yaso yokulawula isifo sengqondo, sishaye  abahlengikazi ababili emtholampilo oseMpangeni.UMphathiswa wezeMpilo uNksz Nomagugu Simelane, uthe ngokuzwa kwakhe kuthe kusenomhlangano abaphathi besakhuluma nomhlengikazi wokuqala ngesigameko sokushaywa yisiguli,  saphinde salwa nomunye umhlengikazi oqashwe inhlangano esiza umphakathi osebenza kuwo umtholampilo. Kwagcina sekubizwa amaphoyisa nophiko olubhekele iziguli ezinezifo zengqondo zasesibhedlela iNgwelezane. Usihlalo wenyunyana yabahlengikazi, iDENOSA  KwaZulu-Natal , uMnuz Sibonelo Cele, uthe ukushoda kwabahlengikazi ezibhedlela nokungabikhona kwamawodi abhekele iziguli eziphazamisekile ngokwengqondo kuzo zonke izibhedlela ekubeni sikhula isibalo seziguli ezihlaselwa izifo zengqondo kudala ukuthi inkinga ingapheli. \"Isiguli esiphazamiseke ngokwengqondo sidinga ukuthi umhlengikazi angawasusi amehlo kuso. Uma umhlengikazi eke wawasusa amehlo wasiza ezinye iziguli siyadinwa. Imithetho okumele ilandelwe ngaphambi kokuthi kuqinisekiswe ukuthi isiguli siphazamisekile nayo yengeza ingcindezi. Ngesikhathi kusalindwe isiqinisekiso  kuyenzeka isiguli senze umonakalo. Ukushoda kwabahlengikazi kwenza ukuthi umhlengikazi angakwazi ukubheka leso isiguli  esisodwa,\" kusho uCele.UMnuz Mlungisi Ndlovu oyimenenja yenyunyana yabasebenzi bezempilo iPSA KwaZulu-Natal, uthe  ezokuphepha ezikhungweni zezempilo azikho ezingeni elifanele.\"Onogada kwesinye isikhathi basuke bengekho eduze ukuze baqaphe ukuphepha kwabasebenzi nezinye iziguli ngoba isiguli singalimaza noma ngubani. Emasontweni ambalwa khona esibhedlela  eNgwelezane udokotela ugwazwe isiguli esemsebenzini, manje isiguli sesishaya onesi ababili. Lesi simo sidinga ukuqashelwa kakhulu.  Uma sesenzekile isigameko umnyango kudingeka ukuthi ubeseke abasebenzi ngokuthi uvakashele kuleso sikhungo ukuze kwehle uvalo. Uphinde unikeze umhlengikazi othinthekayo usizo lokwelulekwa ngokwenqondo. Uma elimele kubhekwe nokuthi uyawuthola umhlomulo wokuthi ulimale esemsebenzini,\" kusho uNdlovu.UMphathiswa, uNksz Simelane, uthe umnyango uyaluphenya lolu daba kodwa isiguli asiboshwanga, sigodukiswe nowomndeni. "
    },
    {
        "content": "KUVELE ukuvunana kwezitatimende zabamangalelwa ecaleni lokufa kukaSenzo Meyiwa nezofakazi bombuso ababesendlini ngobusuku besigameko. Ofakazi bebelokhu bemile ekutheni kwangena amadoda nokuyiwona adubula uMeyiwa.Kufundwe izitatimende zabamangalelwa kwavela okwashiwo wofakazi kwaze kwavela nezinsolo zokuthi uKelly Khumalo wakhipha uR100 000 ethenga izinkabi.UMeyiwa owayeyintandokazi ye-Orlando Pirates neBafana Bafana, wadutshulwa wabulawa ekubo kwentombi yakhe ewumculi uKelly eVosloorus, eGauteng ngo 2014.Amaphoyisa athi ummangalelwa wokuqala uMuzikawukhulelwa Sibiya nowesibili uBongani Ntanzi, bawavuma amacala basayina nezitatimende. Abamangalelwa bese beziphika izitatimende bethi baphoqwa ukuzisayina kodwa inkantolo yanquma ukuthi zizosebenza.Iphoyisa uLieutenant Colonel Solomon Raphadu elathatha isitatimende kuNtanzi, lisifundile enkantolo.URaphadu uthe wathatha isitatimende kuNtanzi ngoJuni 2020 esiteshini samaphoyisa eMoroka lapho ayeqeqebula khona.Uqhubeke ngokuthi uNtanzi wabhala ukuthi washayelwa ucingo wummangalelwa wesine uMnuz Mthokoziseni Maphisa, emazisa ngomsebenzi ophuthumayo wokubulala uMeyiwa. Isitatimende siveza ukuthi uNtanzi wasuka eNorth West waya eGoli.Kuvela ukuthi bahlanganela ehostela eVosloorus lapho okwaxoxwa khona ngokubulala uMeyiwa.“ Bangitshela ukuthi uKelly Khumalo ukhiphe umsebenzi wokuthi kubulawe uSenzo Meyiwa. Savumelana sahamba ngezikhathi zantambama, ngangena ngaphakathi noCarlos owafuna imali namaselula.“UMeyiwa wagxumela uCarlos balwa wadubuleka umufi, mina ngaphuma namaselula nemali,’’ kusho isitatimende.UNtanzi uthi wanikwa uR15 000 njengenkokhelo waphindwa ngoR30 000 awunikwa wummangalelwa wesihlanu uFisokuhle Ntuli.Elinye iphoyisa uColonel Mhlanganyelwa Mbotho elathatha isitatimende sikaSibiya libiziwe nalo lachaza kabanzi ngaso.Esitatimendeni sikaSibiya kuvela ukuthi kwaqala kwayiwa enyangeni kuyochithwa amathambo ukuhlola ukuthi kuzohamba kahle yini.Isitatimende siveza ukuthi inyanga edabuka eSwatini, yabatshela ukuthi konke kumhlophe abahambe.“Abangani bami bangithinta bathi kunomsebenzi abawunikwe wuKelly ufuna kubulawe uSenzo uzokhokha uR100 000.“Saqala kumkhulu sahlola sakhokha uR50, wasinika umuthi namabhande ukuze siqine. Sabuye samkhokhela uR5 000 umkhulu emuva komsebenzi,’’ kusho isitatimende sikaSibiya.Uthe baxoxa ukuthi babezokwenza sengathi kubanjwa inkunzi bese bedubula uMeyiwa. Sebesendleleni beya ukuyosebenza uthe uKelly wabashayela ebabuza ukuthi bayeza yini.Icala liyaqhubeka enkantolo ngoMsombuluko."
    },
    {
        "content": "Izitshudeni zaseDurban Uneversity of Technology (DUT) ezenza izifundo zeMandarin (Ulimu lwaseChina) zizoba nethuba lokuvakashela izindawo ezahlukene esifundazweni iFujian, eChina, ngenhloso yokuqonda kabanzi ngosikompilo lwakhona namathuba emikhakheni eyahlukene.Lezi zitshudeni ezingu-17 zifulathele eNingizimu Afrika ngoMsombuluko ekuseni zaze zafika edolobheni iFuzhou, ngoLwesibili ngo-5 ntambama, ngokwesikhathi saseChina (iChina ingaphambili ngamahora ayisithupha neNingizimu Afrika).Uhambo, i-2024 FAFU-DUT Confucius Institute Summer Camp of \"Experiencing Charming Fujian\" luhlelwe yiConfusius Institute yaseDUT neFujian Agriculture and Forestry University (Fafu) futhi luzodonsa amasonto amabili.IConfucius Institute (CI) yaseDUT igqugquzela ukusebenzisana emikhakheni ehlukene phakathi kwe-DUT namanyuvesi aseChina.UDkt Eddie Fu oyi-Director ye-Global Engagement eFafu, uthe uyajabula ukwamukela izitshudeni zase-DUT ikakhulukazi ngoba usebenze khona iminyaka emine njengesikhulu se-CI yakhona.Uthe kuningi akukhumbula ngeTheku ngoba bagqugquzele ukuthi abantu baxhumane, ikakhulukazi abasha baseChina naseThekwini.“Yize nizohlala izinsukuwana kodwa siyathemba iFuzhou izoba yikhaya lenu lesibili. Nizovakashela izindawo ezahlukene esifundazweni nibe nezingqungquthela nabanye abafundi bakwezinye izikhungo esifundazweni. Nizohambela izindawo ezinomlando. IFujian iyafana neKwaZulu-Natal eNingizimu Afrika ngoba sinemilando eyahlukene namasiko amangalisayo nezizwe ezahlukene njengaKwaZulu-Natal,” kuchaza uFu.Uthe uyathemba ukuthi bazokhuluma kakhulu iMandarin babone nokundlondlobala kweFujian, futhi ngomuso bazobuya bezofunda noma bezosebenza kulesi sifundazwe.Lolu hambo luqondane nokuvakasha kukaMengameli Cyril Ramaphosa eChina, ofike ngoMsombuluko, njengoba kunengqungquthela iChina-Africa Cooperation Summit (FOCAC) esongwa ngoLwesine. NgoLwesithathu uzokwethula inkulumo engqungqutheleni i-South Africa-China Business Forum.“Omengameli bamazwe omabili (Ramaphosa nowaseChina) babe nomhlangano obe yimpumelelo wokugqugquzela ukusebenzisana. Ngiyathemba njengabantu abasha nizobambisana nathi sigqugquzele ubungani kula mazwe womabili,” kusho uFu.Inhloko ye-DUT CI, uFrank Lin WU, ithe lolu wuhlelo abalwenza minyaka yonke kusuka ngo-2015, ngaphandle kweminyaka lapho kuhlasele khona iCovid-19.I-CI yase-DUT isungulwe ngoMashi, ngesikhathi uMengameli waseChina, uXi Jinping, evakashele owayengumengameli waseNingizimu Afrika uJacob Zuma. Yaqala ukusebenza ngo-2014 futhi ise-ML Sultan.Izitshudeni ezihambile bezibukeka zijabule zithatha nezithombe yize nokukhathala bese kubhalwe ebusweni kwabanye. Ngemuva kwendiza yamahora alinganiselwa ku-12 esuka eGoli iya eShenzhen, zingene ebhasini imizuzu engu-40 zibheke esiteshini sesitimela samahora amane esibheke eFuzhou. Zamukelwe yithimba laseFafu, nasehhotela zamukelwa ngezinye izitshudeni zaseFafu nazo ezikhombise injabulo."
    },
    {
        "content": "ZIMILE kwelithi ngeke zilubhade emakilasini izitshudeni zaseMfolozi TVET College ebezibhikisha izolo eRichards Bay zikhala ngezinkinga.Phakathi kwezikhalo zazo ziveze ukuthi kukhona eziphathelene neNational Student’s Financial Aid Scheme (NSFAS), kuphinde kube khona ezithinta isikhungo ngqo.Umhleli wombhikisho, uMnuz Sanele Mvelase, echaza ngezinye zezinkinga, uthe kuze kube yimanje ezinye izitshudeni azikaze zizithole izincwadi zokufunda.“Abanye sebeze baqala ukubhala izivivinyo, abanye kulindeleke ukuthi baqale maduze. Kuthiwa asizibhale kanjani izivivinyo singenazo izincwadi,” kubuza uMvelase.Uqhube wathi ezindaweni ezihlala izitshudeni ngaphakathi esikhungweni kunomgomo wokuthi izitshudeni ziyaphekelwa.Uthe ophekela izithudeni ukhala ngokuthi akakhokheliwe, izitshudeni zibhuqwa yindlala.“Sonke lesi sikhathi ubezama ngendlela azama ngayo, aziphekele izitshudeni. Kamumva ukhale ngokuthi sekuphele kona lokho abekubekile, izitshudeni sezilala ngephalishi,” kusho uMvelase.Ukhale nangokuthi uxhaso lwemali yokukhokhela irenti kulezo zitshudeni ezihlala emiqashweni ezimele, imali yama-data, eyokudla nezinto zokugcoba ivele ibe ncane njengoba enye ithathwa ama-charges.Elandisa mayelana nezinkinga ezithinta isikhungo, uthe izitshudeni eziphila nokukhubazeka azibhekelelwe, njengoba zize zisizwe ezinye izithudeni uma zizofunda.Ubuye wathi amabhilidi awekho esimweni esifanele, wathi amanye anetha imvula kodwa kulindeleke ukuthi bafundele kuwo.“Lezi zinkinga ezimayelana nesikhungo zindala, ezinye zazo, kusukela ngo-2012 zikhona, zingalungiswa,” kusho yena.Uthe bakulungele ukubuyela ekilasini, inqobo nje uma behlangatshezwa ezikhalweni zabo ikakhulukazi lezo ezithinta izincwadi nokudla.Okhulumela isikhungo uMnuz Bhekani Ndlovu, uthe  bayazibophezela ekutheni ukufunda nokufundisa kuqhubeke ngendlela ejwayelekile.Uthe bayazi ukuthi imbangela enkulu eyenza izitshudeni ziteleke yizinkinga zeNSFAS.“Ihhovisi leNSFAS elikhona esikhungweni sethu, lenza konke okusemandleni ukulungisa izinkinga zabafundi,” kusho uNdlovu.Uthe batholile ukuthi ezinye izinkinga zidalwe ukungakhokhelwa kwabahlinzeka ngezidingo esikhungweni, wathi lokhu kwenzeke izinyanga ezimbili kuphela.“Ngokwesivumelwano osonkontileka abasisayina nesikhungo, kufanele babe nemali eyanele ukukhokhela abasebenzi babo izinyanga ezintathu ukugwema izimo ezifana nalezi. Isikhungo senza konke okusemandleni ukulungisa lolu daba,” kusho uNdlovu."
    },
    {
        "content": "SEKULELE ezandleni zazo ukuthi ziyawasebenzisa yini amathuba ezikhonjiswe wona izitshudeni zaseDurban University of Technology (DUT) eziphothule uhambo lwamasonto amabili esifundazweni iFujian, eChina, ngoLwesihlanu.Lezi zitshudeni ezingu-17 ezenza izifundo zolimi lwakhona iMandarin, zifulathele elakuleli ngoSepthemba 2, ukuyothamela i-summer camp ehlelwe yi-DUT Confucius Institute neFujian Agriculture and Forestry University (Fafu).Kusuka zifika kuleliya zwe belungekho usuku lokuphumula njengoba bezehla zenyuka zihambela izigcinamagugu zifunda ngomlando waseChina, ikakhulukazi eFujian. Bezihamba nezitshudeni zaseFafu, lapho zifunde kabanzi ngomlando wenyuvesi.Zihambele nezindawo eziningi ezigcina umlando okubalwa kuzo enomlando wemisebenzi kamengameli wezwe, uMnuz Xi Jinping eFujian, ngaphansi kohlelo olubizwa nge-3820.Zibuye zayofundiswa ngomsuka wetiye i-jasmine tea njengoba itiye liyingxenye enkulu yomlando waseChina.Zifunde nangokusetshenziswa kobuchwepheshe be-juncao okuwutshani obukhiqiza amakhowe osebalethwa naKwaZulu-Natal ngo-2005.Ezinye izindawo ezihanjelwe kubalwa nezinye izikhungo zemfundo ephakeme ukuyochazelwa ngamathuba akhona.Njengoba iChina yaziwa njengezwe eliseqhulwini ngakwezobuchwepheshe, izitshudeni ziyiswe eChina Fujian VR Experience Center. Khona kutshenziswa ubuchwepheshe be-virtual reality ukwenza ezemfundo zibe lula kanjalo nezikaqedisizungu okuthi uma ufake izibuko zakhona kube ngathi uyingxenye yakho.Ziye nasesikhungweni i-Brickz PartNIR Innovation Center nasembukisweni wamabhizinisi iChina International Fair for Investments & Trade.Bezingagcini ngokufunda kuphela kodwa beziphinde zidle nokudla kwakhona.Yize izitshudeni zikhombise ukukujabulela ebezifundiswa ngakho kodwa kuhambe izinsuku kwaba nokuhhumuzela, kokunye zithengelwe ukudla okusheshayo kwasezitolo ezikhona eNingizimu Afrika ngoba sezikhathele ezingakujwayele kwakuleliya zwe. Nokushisa bekungazibekile phansi kwazise yisehlobo nobekudala abanye bekhale ngokukhathala.Zonke zibuye ziphephile yize kuke kwaba novalo lokuthi esinye sizogcina siyohlolwa ngoba besikhala ngezinhlungu ngasenhliziyweni.Umqondisi we-DUT CI, uMnuz Frank Lin Wu ekhuluma nezitshudeni, uzigqugquzele ukuthi ziwathathe amathuba ezikhonjiswe wona.“Uma ninamaqhinga okuqhamuka nezinto nokuqeqeshelwa amabhizinisi, nikhululeke nisazise ukuze sizobona ukuthi sinisiza kanjani,” kusho uWu."
    },
    {
        "content": "BAGCIZELELE izizathu ezehlukene zokuthi kungani kufanele badedelwe ngebheyili abasolwa  ecaleni lokubulawa komculi uKiernan ‘AKA’ Forbes nomngani wakhe uTebello ‘Tibz’ Mosoane.Abasolwa abahlanu, oMnuz Lindokuhle Thabani Mkhwanazi, Lindani Zenzele Ndimande, Siyanda Eddie Myeza, Mziwethemba Harvey Gwabeni noLindokuhle “Lindo” Ndimande bebevele ngoLwesinne eNkantolo yeMantshi yaseThekwini.Abameli babo bebenza izethulo zokugcina njengoba kuqhubeka ukulalelwa kwesicelo sebheyili.Ummeli womsolwa wesibili, uNdimande, u-Adv Walmaras, uthe akufanele ukuthi kubekwe isizathu sokuthi umsolwa angeqa aye kwelinye izwe, bube bungekho ubufakazi obusekela lokho.“Ibheyili akufanele inqatshwe ngoba nakhu amaphoyisa athi kunobungozi. Abukho ubufakazi obukhombisa ukuthi angabaleka ngakho akwanele ukuthi kuthiwe uzobaleka,” kusho uWalmaras.Uthe ngesikhathi uNdimande eboshwa, yathathwa ipassport yakhe.Ummeli kaGwabeni, u-Advocate Paul Jorgensen uthe ikhasimende lakhe alikuphiki ukuthi kwafakwa uR800 000 ebhange lalo, wathi angasho angahlonizi ukuthi kwakungowebhizinisi.“UMbuso unazo izindlela zokulandelela ukufakwa kwemali ukuze uzanelise. Imali wayithola enkampanini ehloniphekile,” kusho uJorgensen.Uqhube wathi isizathu esidala ukuthi uMnuz Mfundo Gcaba (okuthiwa inkampani yakhe eyafaka imali), angaboshwa ingoba abukho ubufakazi obuphathekayo obumyamanisa necala.Echaza ngemoto iBWM, okuthiwa yayilokhu ilandela u-AKA kusuka esikhumulweni sezindiza, uthe yayiqashelwe izinto ezihlangene nomsebenzi.“Kwase kunesikhathi iqashiwe. Okunye okungavezwa ukuthi zikhona ezinye izimoto eziningi aziqasha ngaphambi kwalokho,” usho kanje.IMantshi uMnuz Vincent Hlatshwayo ilihlehlisele inamhlanje icala, ukuze uMbuso  wenze izethulo zawo zokugcina."
    },
    {
        "content": "KUZOKWENZEKA okuhlukile kwi-Africa’s Travel Indaba njengoba kulo nyaka izihambeli zalo mbukiso zizobe zoselwa inyama yaseMax’s Lifetyle.Ngokusho kwesikhulu esiphezulu sase-Max’s Lifestyle, uNksz Zinhle Mqadi, kulo nyaka banqume ukuletha umuzwa wakwa-Max’s kwiTravel Indaba ukuze labo abangeke balithole ithuba lokuya khona bahambe benawo umuzwa wokuthi kwenzekani.“Asiyona nje indawo ewushisanyama kodwa kulokhu sinqume ukubosela inyama kwi-Africa’s Travel Indaba abantu sisizwa yiDurban Tourism. Sizobuye sibakhumbuze ukuthi asiyona nje indawo yokosa inyama kodwa sinendawo yokucwala izinwele, edayisa izimpahla nokunye okuningi okwenzeka eMax’s Lifestyle,” kusho uNksz Mqadi.Uthe bayakujabulela ukuthi izivakashi azisagcini nje ngokuvakasha enkabeni yedolobha kodwa seziya nasemalokishini.Ucele uhulumeni ukuthi athuthukise ezinye izindawo zokuvakasha elokishini ukuze abantu bahlale khona.“Sinenkinga yokuthi kusenabantu abacabanga ukuthi akuphephile kwezinye izindawo zasemalokishini. Ngenhlanhla thina eMax’s Lifestyle sesakhe ubudlelwano obukhombisa ukuthi siphephile. Ezinye izindawo zithathwa njengezingaphephile ngoba zisemalokishini. Siyacela uhulumeni azithuthukise, atshale namaphoyisa. Kungakuhle abantu bahambele eMlaza bayobona umuzi wezishoshovu zomzabalazo obaba nomama uGriffiths noVictoria Mxenge. Kubalulekile ukuthi sizithuthukise izindawo zethu ukuze abantu babe nezinto eziningi abazozenza emalokishini,” kusho yena.UMnuz Samora Nqweniso oyimenenja esabambile kwaTourism KwaZulu-Natal, uthe bayasebenzisana nezinhlangano ezihlukene ukukhangisa amabhizinisi ezokuvakasha nokuhlomisa osomabhizinisi ngamakhono adingekayo.Uthe zikhona izinhlelo zokuqinisekisa ukuthi ezokuvakasha zihlomulisa abantu ngoba nasendaweni yokupaka imikhumbi yezivakashi entsha bayafika osomabhizinisi abancane.Ubalule ukuthi abanye bahambisa izivakashi ezisuka emkhumbini ezindaweni ezihlukene zokuvakasha ezakhele iKwaZulu-Natal. Kuya ngokuthi izivakashi zifuna ukubonani.Uthe ababheki nje imicimbi emikhulu kodwa nangesikhathi sezinkonzo nemibukiso yokujima bayayikhangisa iKwaZulu-Natal."
    },
    {
        "content": "IZOKHETHWA emhlanganweni womkhandlu ozokuba ngoLwesibili imeya yoMasipala waseThekwini.Umhlangano okuzokhethwa kuwo imeya uzokuba seNkosi Albert Luthuli International Convention Centre.ITheku lisale lingenayo imeya emva kokususwa kukaMnuz Mxolisi Kaunda, osejutshwe eMkhandlwini weziFundazwe.Umasipala ukhiphe isimemo kwabezindaba, ubika ngomhlangano wangoLwesibili, kepha wangachaza ukuthi iziphi izindaba ezizoxoxwa emhlanganweni.Umhlangano wangoLwesibili wahlelwa ngaphambi kokuthi kususwe uKaunda.Usomlomo, uMnuz Thabani Nyawose, uthe bazosale sebesebenzisa wona umhlangano wangoLwesibili ukuvala isikhala semeya.“Ngiyakuqinisekisa ukuthi imeya entsha izokhethwa emhlanganweni wangoLwesibili.”I-ANC ibingakaluphothuli uhlelo lokuqoka ozokuba imeya.Kuvela ukuthi ubuholi be-ANC KwaZulu-Natal buphakamise amagama amathathu okuzokhethwa kuwo ozokuba imeya.Ngokuthola kweSolezwe Ngemepelasonto, ohlwini kukhona igama lowayenguMphathiswa wezoLimo, uMnuz Cyril Xaba, kube khona elaloyo obenguNgqongqoshe wezaMaphoyisa, uMnuz Bheki Cele nelaloyo obengundunankulu waKwaZulu-Natal, uNkk Nomusa Dube-Ncube.UXaba obekade eyilungu lePhalamende, akabuyeli ngenxa yokuncipha kwezihlalo ezitholwe i-ANC okhethweni oludlule.Kanjalo uCele noNkk Dube-Ncube nabo basale ngaphandle ngesikhathi kufungiswa amalungu ePhalamende naweziShayamthetho.Laba holi bazokwenziwa inhlolokhono, bese kuqokwa oyedwa.Okhulumela i-ANC KwaZulu-Natal, uMnuz Mafika Mndebele, ukuqinisekisile ukuthi sebewahambisile amagama amathathu kodwa angakafuna ukuwadalula.“Kuzokuba nohlelo lokuhlunga, uma seluphothuliwe sizomemezela ukuthi ubani ophumelele.”Phezu kwesikhundla semeya, i-ANC isahlalelwe umsebenzi wokuqoka usihlalo wekomiti lezokuHlaliswa kwaBantu.Leli komiti selihlale isikhathi eside lingenaye usihlalo kulandela ukuxoshwa kwekhansela le-EFF, uMnuz Themba Mvubu.UMvubu wakhishwa emva kokuqala kwezinkinga emshadweni we-ANC ne-EFF kumasipala waseThekwini.Mumva nje i-EFF isanda kumemezela ukuthi kuphelile obekuyihlanganise ne-ANC kuMasipala waseThekwini.UKaunda ubelokhu ebambe njengosihlalo wekomiti kwaze kwabe uyashiya.Akucaci noma i-ANC isazoqhubeka nokubambisana namaqembu amancane eThekwini noma isizosebenza namaqembu ebambisene nawo kuzwelonke.EThekwini i-ANC ibambisene neNFP, namanye amaqembu amancane.Kuzwelonke naKwaZulu-Natal i-ANC ibambisene ne-IFP neDA."
    },
    {
        "content": "IZOFIHLWA ngeSonto inyanga yaseMlaza ebidumile, uMnuz Nhlanhla \"Sbushebushe\" Cele.UCele owazakhela udumo olukhulu ngembiza esiza amadoda ekamelweni, uSbushebushe, udutshulwe wabulawa ngesonto eledlule esendaweni yakhe, iYellow Lounge ekwa-A, eMlaza.Bamphuthumisa esibhedlela eMshiyeni okuyilapho okwamenela khona.Umngcwabo wakhe uzobe usehholo lomphakathi lakwa-V, eMlaza. Kulindeleke ukuthi uhanjelwe ngabantu abaningi abavela ezindaweni ezahlukene.Kulindeleke ukuthi uholwe yibandla laseZayoni abelihola, iDwala Lokuphila. Amalungu omndeni akuqinisekisile ukuthi uCele uzofihlwa ngeSonto.NgoMgqibelo kuzoba nenkonzo yomlindelo ezodonsa ubusuku bonke kuze kuse ngakusasa.Namuhla, khona ehholo kuzokuba nenkonzo yesikhumbuzo ehlelwe iNkatha Freedorm Part (IFP).Kuzokhumbuleka ukuthi uCele ubengakufihli ukuthi uyilungu laleli qembu.ISolezwe like labhala ngoCele phambilini ngesikhathi edutshulwa kodwa wasinda.Ubeyinyanga ebiphinde ibe ngusomabhizinisi njengoba ebeqashe izisebenzi ezilinganiselwa ku-100 emabhizinisini akhe ehlukene."
    },
    {
        "content": "IZOHANJELWA yiloyo owayenguMengameli wezwe laseNingizimu Afrika, uMnuz Jacob Zuma inkonzo enkulu yenhlangano ebizwa ngokuthi yiLast Move Revival eyandulela iPhasika kuleli sonto.Lokhu kudalulwe yiloyo onguSihlalo wale nhlangano, uMphostoli Sifiso Khuzwayo. Kule nkonzo kuzobuye kukhulekelwe nokhetho lakulo nyaka. Uveze ukuthi lena kuzoba yinkonzo enkulu ezoqala ngoLwesihlanu ize iphothulwe ngoMgqibelo ntambama.Uveze ukuthi iLast Move, inkonzo izobe iyenza ngokuhlanganyela nenhlangano, iSouth Coast Pastors Fraternal.Kuzokube kugxunyekwe itende elikhuliu enkundleni yezemidlalo yaseLovu, KwaGabela. Inhlosongqangi yayo uthe ukuhlanganisa abefundisi kwenziwe amazwi ayisikhombisa ngaphambi kwephasika, ebese kulalelwa uMnuz Zuma ekhuluma nezinceku zenkosi.\"Simeme uMsholozi ukuze ezokhuluma kabanzi nabefundisi mayelana nendima okufanele iklanywe yibona abefundisi ezweni. Kuningi okunye azokhuluma ngakho uma esehlangene nabefundisi,'' usho kanje.Baningi kakhulu abanye abefundisi abaziwayo kakhulu okulindeleke ukuba babe yingxenye yale nkonzo.Phakathi kwabo kubalwa uMphostoli PD Ngcobo, uMbhishobhi PR Chiliza. Umbhishobhi S. Ngcobo, u-Archbishob T Nxumalo, uMbhishobhi S Thabethe, uMbhishobhi D Ngobese noMbhishobhi N. Nkwanyana.Bonke bazoshiyelana inkundla bashumayele ngamazwi ayisikhombisa ngoLwesihlanu.Kulindeleke ukuthi ngoMgqibelo uMsholozi ethule inkulumo ayibhekise kubefundisi."
    },
    {
        "content": "Izihlathi zizovakashela izindlebe kubashayeli bezimoto njengoba izibalo zeCentral Energy Fund (CEF) zamaphakathi nenyanga ziveza ukuthi intengo kaphethroli izokwehla ngoJulayi.Ngokwezibalo zeCEF kulindeleke ukuthi intengo yelitha likaphethroli i-ULP95 lehle ngoR1.10 bese ele-ULP93 yehle ngoR1.15.  Intengo yamalitha kadilizili izokwehla ngo-55 cents bese elikapharafini yehle ngo-45 cents.Inhlangano eyenza ucwaningo ngezezimoto, i-Automobile Association (AA) ithe lezi zibalo zisengashintsha njengoba inyanga ingakapheli.“Okwamanje ngeke sikuqinisekise ukuthi ilitha likaphethroli lizokwehla ngamalini ngoba izibalo zisengashintsha njengoba inyanga ingakapheli. Esingakuqinisekisa wukuthi ucwaningo lukhombisa ukuthi uphethroli uzokwehla ngoJulayi. Ucwaningo lwethu luveza ukuthi intengo ka-oyela iyehla emhlabeni jikelele kanti sibuye sibheke neRandi ukuthi lihweba ngamalini uma liqhathaniswa ne-Dollar laseMelika ngoba u-oyela ongahluziwe ulandwa ngaphandle,” kuchaza abe-AA esitatimendeni.Bathe uma iDollar laseMelika lehlelwe ngamandla lokho kusho ukuthi u-oyela ongahluziwe uzothengwa ngemali encane bese kuba nomthelela omuhle uma nowoyela ushibhile ngoba kuzuza abathengi bakaphethroli njengoba ugcina sewehla.“Uma isimo singashintshi abashayeli bezimoto bazozuza ngoba ukwehla kukaphethroli kuzonciphisa umthwalo emahlombe abo. Phela impahla eningi ithwalwa ngamaloli ngakho uma kunoshintsho kwintengo kadizili nophethroli lokho kwehlisa izindleko kubantu bakuleli,” kusho abe-AA.Uhulumeni uyimemezela ngesonto lokuqala intengo kaphethroli bese abantu bebona ushintsho eziteshini zikaphethroli ngoJulayi 3."
    },
    {
        "content": "I-ACTIONSA KwaZulu-Natal ihlongoza ukufaka enkantolo uMasipala weTheku nowoGu ngenkinga yamanzi.Lokhu kuvezwe umholi waleli qembu, uMnuz Zwakele Mncwango izolo kwabezindaba emva kokuhambela iziphehlimanzi ngoLwesibili nangoLwesithathu behlola isimo samanzi.Uthe lokhu bakususele embikweni owenziwe inhlangano elwela amalungelo abantu, iHuman Rights Commission kulandela ukuthola izikhalazo eziningi emphakathini.Udalule ukuthi abemukelekanga kuMasipala woGu njengoba bevinjwe ngezinhlokohlela zezibhamu.UMncwango ophinde agaqele esobuNdunankulu njengoba kuyiwa okhethweni, uthe bazoya enkantolo ukuqinisekisa ukuthi uyabahlinzeka abantu ngamanzi njengoba kuyilungelo labo elikumthethosisekelo.“Sizoqale sifune incwadi ephoqa laba omasipala ukuthi basivulele amathangi agcina amanzi neziphehlimanzi ukuze sihambise onjiniyela bethu ukuyobheka ukuthi yiziphi izinkinga ezikhona,” kusho uMncwango.Uqhube wathi onjiniyela bazophinde bahlole nengqalasizinda bese beyasho ukuthi kungaba yimalini ukuthi kulungiswe umonakalo.“Uma sesiqede lokho, sizobe sesiya enkantolo nombiko ogcwele ozosho ukuthi nazi izinkinga ezikhona, zingalungiswa kanjani ukuze inkantolo iphoqe (omasipala) ukuthi abantu bahlinzekwe ngamanzi,” kusho uMncwango.Ukhale ngokulahleka kwamanzi angu-58% eThekwini, wathi lokhu kusho ukuthi iningi imali ekhishwa umasipala ukhokhela amanzi agcina engafikanga kubantu.Uthe amanzi alahlekayo uma sekubhekwa ezezimali, kuye kuvele ukuthi adla imali engu-R2 billion ngonyaka.Okunye akhale ngakho ukuhudulwa kwezinyawo ukulungiswa kwezinkinga zamanzi ezindaweni ezihlala abantu bebala elimnyama.“Kugcina sekuyinto ejwayelekile kubantu abahlwempu kodwa uma eMhlanga kuhambe amanzi izinsuku ezimbili, kusukuma ngisho imeya (uMnuz Mxolisi Kaunda) ayochaza ukuthi kwenzekeni,” kusho yena.Uthe sekuphele amasonto amabili eMlaza kwa-Q bengenamanzi.“Inhlekelele yamanzi eThekwini yenziwe ngamabomu ukuze kukhishwe amathenda, bese kudliwa imali,” kusho uMncwango.Uthe abakubonayo wubugebengu babantu abasebenzisa amanzi ukuzicebisa.“Umngeni Water uyawaletha amanzi kodwa agcine engafinyelelanga kubantu. Kunobugebengu babantu asebehlangene ukwenza imali ngokusungula inhlekelele yamanzi. Bacekela phansi ingqalasizinda ukuze kuzothunyelwa amaloli emphakathini,” kusho uMncwango.Uqhube wathi abanye babulala ingqalasizinda ukuze bezobizwa ukuthi bazoyilungisa, wathi le nkinga ingalungiswa ngokuqedwa kwamathenda.Uphinde wathi enye inkinga idalwa wukuthi ubuholi bukaMasipala waseThekwini bunenkinga yokungazimiseli ngokuxazulula inkinga yamanzi.Wenze isibonelo ngezigcinimanzi zaseNanda, Ntuzuma nasePhoenix, wathi imiphakathi eyakhelene nazo sekuneminyaka ingenamanzi."
    },
    {
        "content": "INDLUNKULU kaZulu izobumbana uma sekunomkhuleko wokukhumbula  iSilo esesakhothama, uZwelithini KaBhekuzulu KwaNongoma kusasa.Lokhu kuvezwe uMntwana uMbonisi Zulu esitatimendeni esithunyelelwe abezindaba. UMntwana uMbonisi Zulu uthe umkhuleko kuzobe sekuyiminyaka emithathu  kwakhothama oNgangezwe lakhe, ngoMashi 2021. Uveze ukuthi wenziwa yindlunkulu ihlangene kanjalo nenhlangano engenzinzuzo, iGoodwill Foundation. Ngokusho kwesitatimende esithunyelwe uMntwana uMbonisi  kwabezindaba, umkhuleko  owenziwa kulandela ukukhothama koNgangezwe lakhe, ngoMashi 2021, uzoba seMahhashini KwaNongoma.UMntwana uMbonisi uthe okubajabulisayo ukuthi kuzobe kungokokuqala ukuthi lesi sikhumbuzo sibanjwe yindlunkulu ihlangene.“Lokhu kuwuphawu lokuzibophezela ekubuyiseni ukuthula, ubumbano nesithunzi sendlunkulu,” kusho uMntwana.Echaza ngokuzobe kwenzeka ngalolu suku, uthe kuzobe kukhulekwa, kubungazwa neqhaza leSilo esakhothama, kuphinde kwenziwe nezibophezelo emibonweni yaso.Uthe kuzosetshenziswa umkhuleko ukukhulekela ukuthula nobumbano endlunkulu.Uqhube wathi bayibonile imizamo yezepolitiki ezama ukudukisa  nokuhlukanisa phakathi indlunkulu.“Labo bazifunela nje amavoti besebenzisa isizwe sikaZulu. Asihambisani nosopolitiki abasebenzisa isiko likaZulu nemicimbi ebalulekile ukuzama ukugaya amavoti,” usho kanje.Echaza iSilo esesakhothama, uthe njengenkosi ebesemlandweni wokuhola isikhathi eside ukuwadlula wonke emlandweni wesizwe samaZulu, kubalulekile ukukhunjulwa kwaso.Umkhuleko uthe uvuleleke kuwo wonke umuntu."
    },
    {
        "content": "YIZE iKwaZulu-Natal iliqale kabi leli sonto njengoba kuvuke isiphepho esiphephule imizi nezimoto kwaze kwashona nabantu, kodwa isazi sezulu sithi kulindeleke ukuthi liphenye izulu kusukela namuhla kuze kube wuLwesine.Ngokusho kukaMnuz Sihle Dlamini oyisazi sezulu se-SA Weather Service, isiphepho esiphephule imizi nezimoto zabantu ngeke sibuye kuleli sonto.UDlamini uthe ngokocwaningo lwabo babona izulu lizoba lihle kusukela namhlanje kuze kube wuLwesine.Imvula bayilindele ngoLwesihlanu nakhona amathuba ayo awu-30% ezindaweni ezigudle ulwandle okubalwa iMargate, iTheku, iRichards Bay naseMbazwana.Uthe le mvula izoqhubeka kuze kube yiSonto lapho izobe isina eRichards Bay, River View naseMbazwana.Phambilini uSolwazi Tafadwanashe Mabhaudhi oyisazi sokuguquka kwesimo sezulu, eNyuvesi yaKwaZulu-Natal, wathi kufanele kwakhiwe izindlu ezimelana nesimo sezulu elibi njengoba siguquka ngendlela ecekela impahla kulimale nabantu.Wathi kuyisinyathelo esihle ukusungulwa kwesikhwama sokuguquka kwesimo sezulu esibizwa nge-Climate Fund.“Isikhwama sokuguquka kwesimo sezulu akufanele nje sigxile ezinhlekeleleni zemvelo kuphela kodwa kufanele sisetshenziselwe ukwakha ingqalasizinda ezomelana nesimo sezulu esishintsha njalo. Kufanele seseke izinhlelo zokuphehla ugesi ngendlela engayilimazi imvelo,” kusho uMabhaudhi.Okwamanje bezingakacaci izinhlelo zesikhwama sokuguquka kwesimo sezulu."
    },
    {
        "content": "ISINQUMO sokuchithwa kwamajaji amabili akuleli iJaji uJohn Hlophe, ebeliwumengameli wamaJaji eWestern Cape neselithathe umhlalaphansi iJaji uNkola Motata, sishiye imibono ehlukene.Bekuqala ngoHlophe noMotata ukuthi kuketulwe noma kuchithwe amajaji ngaphansi kombuso wentando yeningi. Bekulindelekile ukuthi kube wudaba oludala umsindo ezinhlakeni ezehlukene.Kuvamile ukuthi kube nezikhalo zokuthi umkhakha wezomthetho kuleli unamabatha futhi lokhu kudala ukuthi ungethenjwa kahle. Kuhlala kukhalwa ngokuthi amajaji abuye engathembeki ekutheni ngabe asebenza ngobuqotho na.Inhloko yamaJaji kuleli, iJaji Raymond Zondo, selizame kaningi ukuvikela amajaji, lithi uma kukhona onobufakazi akabuhambise kuphenywe. UZondo usuke evika izagila amajaji esolwa ngokungaziphathi kahle nangenkohlakalo.IPhalamende lisanda kuvota ligunyaza ukuchithwa kwamajaji uHlophe noMotata alahlwe amacala ehlukene. UHlophe ulahlwe yicala lokuzama ukunxenxa amajaji ukuthi enzelele owayengumengameli uMnuz Jacob Zuma.UHlophe kuthiwa waphula umthetho wokuziphatha mhla ecubuzela uZuma amagabade emajajini. Kukhalwa ngokuthi wathunaza umkhakha wamajajai nezobulungiswa kuleli.UHlophe uphike kwaze kwaba sekugcineni, ethi amacala abekwa wona awekho kodwa kunetulo elihambisana nepolitiki. Kuthathe iminyaka cishe ewu-15 ukuthi kuphothulwe udaba lwakhe. Kungenzeka lufinyelele enkantolo lolu daba ngoba uHlophe akeneme ngesinqumo.UMotata yena walahlwa yicala emuva kokuthi eshayele ebukhile, washayisa udonga lwesakhiwo thizeni nokuwudaba owlaba wundabamlonyeni.Ngaphandle kukaHlophe noMotata, kukhona namanye amajaji ashushiswayo wona angakalahlwa amacala. Phakathi kwayo kukhona iJaji uNomonde Mngqibisa-Thusi neJaji uTshifhiwa Maumela.Nawo la majaji asolwa ngokungaziphathi kahle emsebenzini wawo nokwaphoqa ukuthi kufakwe isikhalo amiswe bese eyophenywa aphendule phambi kwezithangami ezifanele.Kuyini ukuchithwa kwamajaji alahlwe amacala?Isizindalwazi seJudges Matters sichaza kabanzi ngokuketulwa kwejaji liphucwe amandla. Bakhuluma ngesigatshana 77 soMthethosisekelo wezwe ogunyaza ukuketulwa noma ukuchithwa kwejaji okuhlukene izigaba ezintathu.“Isigaba sikhuluma ngokususwa kwejaji uma likhombisa ukwehlulwa wumsebenzi noma lilahlwe amacala kumbe ukungaziphathi kahle. Kufanele udaba lubekwe ePhalamende, bese kuyavotwa, iningi uma livumelana bese kuphuma isinqumo,’’ kusho isizindalwazi.Ngaphambi kwalokho, udaba lusuke luqale kwiJudicial Service Commission ibambisene neJudicial Conduct Tribunal ephenyayo. Kuvela ukuthi uma udaba lufika ePhalamende lubhekwa nawumnyango wezomthetho bese wululeka usomlomo.Usomlomo uba esexhumana nehhovisi lenhloko yamajaji nezinye izinhlaka ezithintekayo. Uma kuqedwa ukuvota ePhalamende, uSomlomo ubhalela umengameli emazisa ngomphumela nesinqumo okufanele asithathe. Uma sekuphothuliwe konke, ijaji liyephucwa lelo gama bese libizwa njengabantu abajwayelekile. Akugcini lapho kodwa lephucwa nemihlomulo ehambisana nomholo nakho konke okunye.Amajaji ahola cishe imali efinyelela kuR1 million ngonyaka nemihlomulo ehambisana nezimoto nokunye. Konke lokhu kuyahlwithwa uma ijaji lichithwa.Ukuchithwa kwamajaji uHlophe noMotata, kususe umsindo omkhulu ikakhulukazi emaqenjini ezepolitiki akhala ngokuthi ngamajaji amnyama achithiwe. Amaqembu akhala ngokuthi lokhu kubuyisela emuva umsebenzi omkhulu wezokuphuculwa kwezomthetho kuleli.Inhlangano ebusayo i-ANC yiyona eyiningi ePhalamende nokuchaza ukuthi amalungu ayo avota ngobuningi bawo echitha amajaji amabili. UNobhala-Jikelele we-ANC, uMnuz Fikile Mbalula, waphawula ngalolu daba lwesikhalo ngamajaji amnyama.“Siyahambisana impela nokuthi abantu abamnyama bangene ezikhundleni eziqavile njengawo amajaji kodwa uma umuntu etholwe enecala akukho esingakwenza. Kuphoqe isimo ukuthi amajaji achithwe noma kubuhlungu kunjalo kodwa iqiniso limile,’’ kusho uMbalula.I-EFF ikugxekile kakhulu ukuchithwa kukaHlophe, yathi iyazwelana naye kakhulu futhi ngeke alale engadlile ikhona. UMalema uke wabonakala evakashele uHlophe ekhombisa ukumeseka, waxoxa naye kabanzi ngalolu daba.Ngaphandle kodaba lwamajaji, kade kusanda kuphothulwa uhlelo lokuchithwa kobengumvikeli womphakathi, u-Advocate Busisiwe Mkhwebane naye owakhishwa yiPhalamende. I-EFF nalapho ikugxeke kakhulu ukuchithwa kwakhe njengomuntu omnyama emkhakheni wezomthetho aphinde abe ngowesifazane.Phambilini, abamnyama nabesifazane bebengavamile ukuba sezikhundleni eziphezulu zomthetho kuleli nokuyinto okube nesidingo sokuthi ilungiswe. Bekuvele kuzowususa umsindo ukuketulwa kwamajaji amnyama ezikhundleni."
    },
    {
        "content": "UKUBAMBEZELEKA kokuphothulwa kwesikole samabanga aphansi, saseNtuzuma, iFaith Mlaba, iminyaka ewu-22 kugxekwe nguMphathiswa wezeMisebenzi yoMphakathi neNgqalasizinda, uMnuz Martin Meyer.UMeyer ubekade ehambele kulesi sikole njengoba sekuyela ngasemaphethelweni ukwakhiwa kwaso.Kuvele ukuthi sekukaningi kuvinjwa ukwakhiwa kwaso. Ezinye zezizathu okuvele ukuthi bezibangela ukuvinjwa kokuqedelwa kokwakhiwa kwaso umbango womhlaba okusona, ukungakhokhelwa kwababasebenzi nokunye okuningi.UMeyer uthembise ukuthi umnyango wakhe uzokwenza konke okusemandleni ngenhloso yokuvimba konke okuthikameza imisebenzi yokwakhiwa kwezikole KwaZulu-Natal.\"Kubi ukuthi kungathatha isikhathi eside kangaka ukuphothulwa kwesikole. Lokhu kulimaza umphakathi, kungagcini lapho kulimaza kakhulu nabantu abasha bakule ndawo,'' usho kanjena.Uthe kumhlaba umxhwele ukuthi ekugcineni lesi sikole sesize saphothulwa.Wancoma zonke izinhlaka ezahlukene okuyizona ezingenelelile ukuze kugcine kuxazululeka izinkinga ezahlukene ebese zibambezele ukuphothulwa kwaso iminyaka yaze yaba miningi kangaka.Uthe angeke bakubekezelele nhlobo ukuphazanyiswa kokukwakhiwa kwezikole ngoba lokho kusho ukuphazanyiswa kwekusasa lezingane.Lesi sikole sizokuba namagumbi okufundela awu-15. UMnuz Sipho Khathi onguthishanhloko waso, uthe bese kuqala ukubakhathaza kakhulu ukubambezeleka kokuphuthulwa kwaso.\"Mina angikaze ngiyibone into enjengalena ukuthi kungaphela iminyaka eminingi kangaka isikole singaphothulwa ukwakhiwa,'' usho kanjena.Uthe bayabonga ukuthi ekugcineni sekuze kwalunga. Uveze ukuthi yonke le minyaka abafundi bebefundela esikoleni esisesimweni esingagculisi.UMeyer uvele usembhidlangweni wokuhambela zonke izikole ezibhekene nengwadla yokubambezeleka kokwakhiwa kwazo. Muva nje, kade evakashele eMenzi High, eMlaza.UNkk Faith Mlaba okuqanjwe ngaye lesi sikole, uthe inhliziyo yakhe igcwele ukuthokoza okukhulu ngokuthi isikole esiqanjwe ngaye sesize saphothulwa."
    },
    {
        "content": "UNDUNANKULU waKwaZulu-Natal, uMnuz Thami Ntuli, uthi balinde umnyama obungenafu labo abathi uzophuma maduze esikhundleni sakhe.UNtuli uthe uzoyiqeda iminyaka emihlanu abekelwe yona ekulesi sikhundla angene kuso ngoJuni nonyaka.Ukusho lokhu ngesikhathi ekhuluma embizweni yokulwa nobugebengu ebiseMgungundlovu, ngoLwesibili.I-MK ihlezi isongela uNtuli ngokuthi uzophuma maduze esikhundleni, futhi ihlezi imbiza ngondunankulu wesikhashana.I-MK iyona eyathola izihlalo eziningi esiShayamthetho saKwaZulu-Natal, uNtuli wangena kanzima esikhundleni sakhe njengoba ahlula ilungu leMK, iNkosi Phathisizwe Chiliza, ngamavoti angu-41 kwangu-39.UNtuli uthe uyazizwa izinkulumo ze-MK, wathi ike yafika nasehhovisi lakhe ihola umbhikisho wabantu ababekhalaza ngokuphucwa ama-transformer, wathi nangalo leli langa yafike yakhuluma ulimi olufanayo.“Into eyangimangaza uma sengifika ekhaya, ngixoxelwa unkosikazi, wangibuza ukuthi kanti ngingundunankulu wesikhashana. Wangitshela ukuthi uzwe kukhona abebekhuluma, bethi beze kundunankulu wesikhashana. “Lolu limi ngiyalwazi. Lapha esiShayamthetho lukhulunywa ilaba abangafuni ukwamukela lohulumeni ophethe. Abafuni ukwamukela ukuthi ithina esiphethe nokuthi sizohlala iminyaka emihlanu sihola, sisebenzela abantu baKwaZulu-Natal.”Uhulumeni waKwaZulu-Natal wakhiwe amaqembu abeyinkukhu nempaka ngaphambi kokhetho, i-IFP, ANC, DA ne-NFP.UNtuli uthe basebenzisana kahle kuhulumeni wokubambisana, wathi uhulumeni owakhiwe ila maqembu awuyi ndawo.“Labo abanethemba lokuthi lohulumeni uzobhidlika, abakhohlwe. Thina siyayazi into esangena kuyona. Asingenanga kuhulumeni wokubambisana ngoba nakhu sijahe izikhundla. Indlela abantu abavota ngayo iyona eyenza ukuthi kube nohulumeni wokubambisana. Ukuze ukwazi ukuphatha uhulumeni wesifundazwe kufanele ube nezihlalo ezingaphezu kuka-50%. Akekho lapha esiShayamthetho onezihlalo ezingaphezu kuka-50%.“Indlela abantu abavota ngayo yasinika ithuba lokuthi sixoxe, sibuzane ukuthi wena uyafuna yini ukuba kuhulumeni wokubambisana. Ongasondelanga, wawungeke umphoqe ngoba wayenesizathu sokungasondeli.”UNtuli unxuse abantu ukuba baqaphele ukungadukiswa ilabo abakhetha ukungabi ingxenye yohulumeni wokubambisana.“Akekho okufanele ayogovuza abantu ngaphandle, athi akube neziteleka zonke izinsuku. Kufanele sihlangane, sibatshele labo abafuna ukusigovuza ukuthi kade sadlula okhethweni. Manje sekuyisikhathi sokusebenzela abantu.”"
    },
    {
        "content": "‘ASIYILE ePhalamende ukuyosinisa amahleza, asibona futhi ondlavini, siye ngenhlonipho.’Lokhu kushiwo ngumholi weqembu uMkhonto weSizwe ePhalamende, uDkt John Hlophe, othe noma bezohlonipha ozakwabo kodwa ngeke bakuvumele ukuchukuluzwa. UHlophe owayengumengameli wamajaji eWestern Cape, uthe bayawazi umthetho futhi bazosebenza ngawo ukuze ushintshwe.“Size la ukuzosebenza, hhayi ukuzosinisa amahleza. Sizokwenza konke silandela umthetho wezwe nakuba sifuna kushintshwe izinto ezithinta wona umthetho. Asizile ukuzodlala ipolitiki eshibhile. Njengomuntu owazi umthetho, siyawazi amalungelo ethu njengabantu abadala,” kusho uHlophe kulandela ukufungiswa kwamalungu aleli qembu angu-58 ePhalamende, eKapa izolo.UHlophe owayengekho ohlwini lokuqala lwabantu abajutshwe yileli qembu ePhalamende, uveze ukuthi owayengumengameli wezwe ne-ANC uJacob Zuma, nguyena ongumengameli weMK.“Sifuna ukuqeda ngemithetho esilawulayo njengoba sifuna ukulawulwa owase-Afrika. Sifuna umhlaba ubuyele ngaphansi kwamakhosi. ENgilandi, umhlaba ungaphansi kweNgonyama yakhona kodwa akukho okonakele emnothweni wakhona,” kusho uHlophe ekhuluma nabezindaba.Ubalule ukuthi bazoba yiqembu eliphikisayo besebenzisana namanye amaqembu amancane.“I-DA isikuhulumeni ngakho ayiselona iqembu eliphikisayo. Sifuna kucacele noma ngubani ukuthi ngeke siwuyeke umshikashika wasenkantolo wokuphikisana nemiphumela yokhetho njengoba sesifungisiwe.”Ohlwini lweMK labafungisiwe kukhona abebevele bebhekiwe nabasha.Kwabebevele bebhekiwe kubalwa indodakazi kaZuma, uDuduzile, okhulumela leli qembu uMnuz Nhlamulo Ndhlela, uMnuz Des van Rooyen owaduma ngokuqhoqhobala izinsukwana isikhundla sikangqongqoshe wezizeziMali kuleli, noMnuz Sipho Mbatha owayekwi-EFF.Abanye abafungisiwe kubalwa uMnuz Andile Mngxitama umengameli weqembu iBlack First Land First, owayeyilungu lePhalamende emele i-EFF, uMnuz David Skosana, umyeni ka-Advocate Busi Mkhwebane, owayenguMvikeli woMphakathi kanti manje uyilungu lePhalamende emele i-EFF. Omunye ofungisiwe ngobengungqongqoshe wezeMidlalo, ezobuCiko namaSiko, uMnuz Zizi Kodwa, owasula esikhundleni ngoba ebhekene necala lenkohlakalo.Ekhuluma nesiteshi sethelevishini izolo, uKodwa uthe bekumele afunge ngeledlule kodwa wabambeka.“Ngiyilungu le-ANC njengoba ngiwunombolo 25 ohlwini lwabamele le nhlangano ePhalamende. Yingakho ngizile ngazofunga,” kusho uKodwa ngamafuphi.La malungu afungiswa nje, kulindeleke ukuthi uqale umsebenzi wePhalamende njengoba namhlanje kuqala imihlangano ehlukene.Izoshintsha impilo kumalungu amasha ePhalamende njengoba amanye awo abetohoza kanti amanye abengatohozi.La malungu asezolala noR1.274 million ngonyaka, kuthi umholi weqembu eliphikisayo ahole uR1.792 million ngonyaka.Azothola neminye imihlomulo njengoba ezohlala ezindlini ezikhokhelwa abakhokhi bentela eKapa. Lezi zindlu zinefenisha kanti amanzi nogesi kumahhala kuzona.La malungu azotetemuka ngamabhanoyi mahhala nezingane zawo.Azokwazi ukugibela amabhanoyi izikhawu ezingu-88 bhusende aphinde abe nezinkontileka zocingo.Izingane zawo ezineminyaka engaphansi kwemibili zizondiza mahhala izikhawu ezingu-60, kuthi ezineminyaka emibili kuya kwengu-18 zingandiza kawu-12. Awakhokheli ukupaka ezikhumulweni zezindiza, izingane zawo zihanjiswa bhusende zisuka lapho ehlala khona eKapa ziya ezikoleni."
    },
    {
        "content": "OKUFANELE ingane yakho ebusika: Uchungechunge lwe-Just For Baby Skincare.Ubusika buletha ukuphola nobuhle besizini kodwa bubeka budala izinselelo esikhumbeni esithambile somntana wakho. Umoya obandayo, umswakama ophansi, nokufudumala kwangaphakathi kungasusa umswakama wemvelo, kushiye isikhumba somile, sizwele futhi sisengcupheni yokulimala kalula. Kulobu busika, qinisekisa ukuthi isikhumba sengane yakho sihlala sithambile, sinamanzi futhi sinempilo ngobubanzi ngochungechunge lwe-Just For Baby Skincare. Ifakwe izithako ezipholile nezicebe ngama-antioxidant eRooibos, imikhiqizo yethu inikeza inhlanganisela ephelele yokunakekelwa okumnene nokuvikela okusebenzayo.I-Petroleum Jelly: Umvikeli oguquguqukayo I-Just For Baby Petroleum Jelly yethu, etholakala kuzo zombili izinketho ezinephunga elimnandi nezingenalo iphunga, kufanele ube nayo ebusika. Lo mkhiqizo usebenza ngezindlela eziningi, njengesithiyo esivala umswakama, ugcina isikhumba somntwana wakho sivikelekile ezintweni ezinokhahlo. Umkhiqizo ongenaphunga ufanelekile ezinganeni ezinesikhumba esinokuzwela, ukuqinisekisa ukuvikelwa ngaphandle kwengozi yokuqubuka. Kulabo abajabulela iphunga elimnene, elimnandi, inketho yephunga inikeza ukuvikelwa okufanayo okuhambisana namakha amnandi.Amafutha okugcoba alungele ukuvimbela kanye nokupholisa amaqhubu enziwa yinabukeni, ukuvikela izindebe eziqhekekile, nokuvikeleka okwengeziwe kulezo zihlathi zasebusika ethambile. Ukungaguquguquki kwawo kuqinisekisa ukumata kwesikhumba okuhlala isikhathi eside, okwenza kube yisisekelo esimisweni sokunakekela isikhumba sasebusika somntwana wakho.I-Baby Oil: Ukunakekela okukhethekile kwesikhumba esinozwelaI-Just For Baby Baby Oil, ethakwe kahle ngeRooibos, igcina isikhumba simatile futhi kuqinisekisa ukuthi sihlala sithambile futhi sibushelelezi. Le fomula engasindi, futhi ayikwenzi uxhwathe amafutha kakhulu nokwenza ilungele ukusetshenziswa nsuku zonke, isiza ukuvimbela isikhumba esomile, esiklazukile esivame ukuhambisana nezinyanga ezibandayo.Ukubhucunga ingane yakho Ngamafutha Ezingane akugcini nje ngokuthuthukisa ukuthamba kwesikhumba kodwa futhi kuthuthukisa ukuphumula nokusondelana kwenu. Amakha amnandi e-Rooibos anikeza umuzwa opholile, okwenza ukubhucungwa ngaphambi kokulala kube isiko elisiza ingane yakho ukuthi ihlise umoya futhi ilale kangcono. Amafutha ethu ezingane asiza ukondla isikhumba esinozwelo, anikeze umgoqo ovikelayo kwisomiso sasebusika.I-Aqueous Cream: Isigcobo sansukuzonkeI-Just For Baby Aqueous Cream yethu, etholakala ngezinhlobonhlobo ezinamakha amnandi nezingafakwanga amakha, iyingxenye ebalulekile yanoma yiluphi uhlobo lokunakekelwa kwesikhumba ebusika. Lesi sigcobo esinokhilimu, singena kalula esikhunjeni sifanelwe wukusetshenziswa nsuku zonke, siqinisekisa ukuthi isikhumba somntwana wakho sihlala simatile futhi sinethezekile usuku lonke.Isigcobo esingenawo amakha sifanele izingane ezinesikhumba esizwelayo, sithambisa kalula ngaphandle kwamakha angeziwe. Kubazali abakhetha isigcobo esinamakha ashayela phansi, ukhilimu omatisa kamnandi onephunga elimnandi futhi sithakwe kahle nge-Rooibos.Lesi sigcobo sisetshenziswa emzimbeni wonke, okwenza kube yisixazululo esiguquguqukayo sokugcina isikhumba somntwana wakho sithambile futhi sibushelelezi. Sigcobe ngemva kokugeza ukuze uvale umswakamo noma uwusebenzise usuku lonke ukuze ulungise noma yimaphi amabala omile avela ngenxa yezimo ezinzima zasebusika.Amandla eRooibosOkwenza uchungechunge lwe-Just For Baby luhluke wukusetshenziswa kweRooibos. I-Rooibos iyisithako semvelo esiza ukupholisa nokuvikela isikhumba esithambile sisenza sibe isengezo esifanelekile ohlelweni lokunakekela isikhumba sengane yakho ebusika.Sesiphetha njengoba kuqala ubusika, beka phambili ukunakekelwa kwesikhumba sengane yakho ngochungechunge lwe-Just For Baby. Imikhiqizo yethu, ehlanganiswe nezithako zekhethelo nezivikelayo ze-Rooibos, yenzelwe ukugcina isikhumba sengane yakho sithambile, simatile, futhi sinempilo isizini yonke. Kusukela ekuvikelweni okushintshashintshayo kwe-petroleum jelly yethu kuya ekufakweni okujulile kwe-baby oil yethu nokudla kwansuku zonke kwe-Aqueous Cream, umkhiqizo ngamunye uklanywe ngokucophelela ukuze uhlangabezane nezidingo eziyingqayizivele zesikhumba esithambile somntana wakho.Yenza ubusika kube yisizini yokunethezeka nokunakekela nge-Just For Baby futhi uqinisekise ukuthi ingane yakho ijabulela isizini ngesikhumba esivikeleke kahle, esondlekile, nesithambile kahle.Landela i-Just For Baby: https://www.facebook.com/justforbabysouthafrica"
    },
    {
        "content": "KUPHAZAMISEKE izinhlelo zokugubha usuku lokuzalwa komgilwa (18) ngoMgqibelo ‘edlwengulwa’ umastende okuqashe kuye umndeni wakhe e-Extension 3, eChesterville.Lesi sigameko kuthiwa senzeke kwi-B&B yakhe lona wesilisa okuthiwa uphinde abe yinesi esibhedlela esizimele, iLife Westville, aphinde abe sekomitini le-ward elithenjwayo.Unina kamgilwa elandisa ngesigameko, uthe senzeka nje, bebehlele ukuthi bazomkhipha, ayojabulela usuku lwakhe lokuzalwa uma bebuya emsebenzini.Uthe umgilwa ubhozonyelwe umastende ngesikhathi ethunywe esinye isiqashi kwesinye esihlala emiqashweni yakhe lona wesilisa, encikene neB&B khona e-Extension 3.“Luvele lonakala usuku lwakhe sekuvela lo mshophi, kwathina singabazali bakhe sadunyelwa amakhanda, kwaphela nokuthi besimhlelele okuhle,“ kusho unina. Eqhubeka nokulandisa uthe: “Ingane ibonwe esinye isiqashi esihlala naso, ikhala. Sayibuza ukuthi ikhalelani, yangafuna ukusho, kwaze kwaba ukuthi igonyuluka sekubuya uyise emsebenzini,” kusho unina kamgilwa.Uqhube wathi bathole ukuthi bekungesikho okokuqala eyigila.“Bese kungokwesibili. Ubethi uma eyidlwengula, ayisabise ngokuthi uzoyibulala bese eyoyiphosa kude lapho engeke iphinde itholwe khona muntu,” kusho unina kamgilwa.Uqhube wathi, esigamekweni sakamumva, umastende uze wengeza ngelithi usazoyiphinda futhi.Uthe baphoqelekile ukuthi bathuthe kulo mqasho ngeSonto, emva kwesigameko.“Ngeke ngikukhohlwe akwenze kithina. Uziphathise okwesilwane ekubeni besimethemba,” kusho unina kamgilwa, oveze ukuthi ngesikhathi ethola ucingo olumazisa ngesigameko, wake wahlala phansi, waphinde wasukuma ngenxa yokungakukholwa ayekutshelwa.Uyise kamgilwa uthe okubahlukumeza kunakho konke ukuthi lona wesilisa ubefike aqoqe irenti ngapha ezenza usomabhizinisi othembekile bese eyodlwengula indodakazi yabo ngale.Udalule ukuthi bese kuzophela unyaka wesibili beqashe emqashweni walona wesilisa kanti ngesikhathi sebehamba, ufune ngodli R900 ngaphambi kokuba baphume.Ukhale ngokusatshiswa abakubo kamsolwa nabanye abantu abangaziwa, abafika bukhoma bezobatshela ukuthi abasule icala.“Izolo nje (esho ngoLwesibili) ukhona ofike kulo mqasho omusha esesikuwo, ngoba usendaweni, wafike wayibamba ngesidlozana, ethi ayiyosula icala. Uphinde wathi uzolokhu ebuya kuze kwenziwe le nto ayishoyo,” kusho uyise kamgilwa.Uthe umgilwa ufunda uGrade 11 kodwa usamile esikoleni kulandela isigameko njengoba engekho esimweni esikahle ngokomqondo.Okhulumela amaphoyisa KwaZulu-Natal uColonel Robert Netshiunda, uthe amaphoyisa ophiko oluphenya amacala oDlame lwaseMndenini, ukuVikelwa kweZingane nawoCansi eBrighton Beach lubophe owesilisa (30) emva kokudlwengulwa kwentombazane ngoMgqibelo. “Umsolwa uvele enkantolo yeMantshi yaseThekwini ngoLwesibili,“ kusho uNetshiunda. "
    },
    {
        "content": "UMHLAZIYI wezepolitiki waseNyuvesi yaKwaZulu-Natal, uMnuz Siyabonga Ntombela, uthe kubalulekile ukuthi i-ANC ishushise uMnuz Jacob Zuma ngaphambi kokhetho.Uphawule kanje emuva kokuthi i-ANC ibizele owayengumengameli, uJacob Zuma, osekhankasela iMK, esigcawini sokuqondisa ubugwegwe.Ngokwamaphepha okumbiza kulesi sigcawu, uZuma uzoqondiswa ubugwegwe ngoLwesibili ekomkhulu le-ANC, iLuthuli House.UZuma ubhekene namacala amabili okuphula imigomo ye-ANC.Icala lokuqala elokugqugquzela abantu ukuthi bavotele iqembu elizokube lincintisana ne-ANC okhethweni.Ngonyaka owedlule, uZuma wagqugquzela abantu ukuthi bakhiphe i-ANC emandleni, wabacela ukuthi bavotele iMK.Icala lesibili elokuba yilungu leqembu elincintisana ne-ANC.UZuma uvela ohlwini lwamalungu eMK aphakanyiselwe ePhalamende.\"I-ANC kufanele iye okhethweni yazi ukuthi uZuma umi ngakuphi. Uma uya empini udinga ukuya namasosha owethembayo. I-ANC ibingeke ithi izoyeka ukushushisa uZuma ngenxa yokuthi sekusondele ukhetho. Abakwazi ukumisa izinhlelo zabo ngenxa yokuthi kuza ukhetho,\" kusho uNtombela.Uthe kubalulekile ukuthi i-ANC izwe uhlangothi lukaZuma.\"Angicabangi ukuthi lento ayenzayo uyenziswa ukuthi ufuna ukubuyela ePhalamende. Ngisola sengathi emva kokhetho uzophakamisa omunye umuntu ukuthi ayohola iMK ePhalamende. Kufanele bezwe ukuthi ngempela yini lena ayifunayo.\"UNtombela uthe amalungu eMK azosebenzisa lesi sigcawu ukuqhuba umkhankaso wabo\"Bazokuthi uZuma uyacindezelwa. Bazokuthi ukhishwa ezinkantolo, manje useyashushiswa. Bazoveza uZuma njengomuntu osukelwayo.\"Okhulumela iMK, uMnuz Nhlamulo Ndhlela, uthe bazomphelezela uZuma uma eseyovela phambi kwesigcawu sokuqondisa ubugwegwe.\"Sizophuma ngobuningi bethu. I-ANC asiyethembi nakancane. Kunabaholi be-ANC abasongela uZuma, emva kwalokho wavelelwa ingozi yemoto. \"UNdhlela uthe umthethosisekelo uyamvumela uZuma ukuthi abe yilungu le-ANC aphinde akhankasele iMK.Okhulumela i-ANC, uNkk Mahlengi Bhengu-Motsiri, uthe isinqumo sokubizela uZuma esigcawini sokuqondisa ubugwegwe sikhombisa ukuthi i-ANC izimisele ukubhekana nabaphula umthetho.UNkk Bhengu-Motsiri uthe uZuma uzothola ithuba lokuziphendulela.UZuma uxwayiswe ngokuthi isigcawu sokuqondisa ubugwegwe sizoqhubeka noma engekho. "
    },
    {
        "content": "SEKUBE nokubambezeleka kwecala engabonwa nangokhalo enkantolo ummeli wamadoda amahlanu asolwa ngokushaya abulale ngesihluku u-Andile “Bobo” Mbuthu (16).Ummeli, uMnuz Chris Gounden, kuze kwashaya izikhathi zamadina engekho eNkantolo yeMantshi yaseVerulam ngoLwesine.Nommangalelwa wesine, uMnuz Lindani Ndlovu, akafikanga njengoba ebike ukugula, wathi uya kwadokotela.Bekumele liqale ngo-10:30 ekuseni ukulalelwa icala ngokwesivumelwano sangoFebhuwari liguqa.IMantshi Sanele Hlatshwayo ibe isiliguqisa okwesikhashana icala.UHlatshwayo uthe akalindwe uGounden njengoba yena nomshushisi bezokwenza izethulo zokugcina.Lezi zethulo ezokunxenxa uHlatshwayo ukuthi abalahle ngecala noma abakhiphe phambili abasolwa ecaleni.Amalungu omndeni kaBobo nawebandla akhonza kulona abekhona enkantolo.UMbuthu wayesolwa ngokweba utshwala endaweni yobumnandi, iMagagula Lounge, eHambanathi, oThongathi.Le ndawo yangqongqiswa ngomlilo wumphakathi owawuveva yintukuthelo.Ividyo eyayikhomnisa uBobo eshaywa, egxiza igazi yagcwala izinkundla zokuxhumanaWashaywa washona, isidumbu sakhe sagxishwa emphongolweni sabaselwa ngezinkuni. Izinsalela zaso zahlakazwa ngepiki zafakwa koplastiki ababoshwa bahlanganiswa nezitini balahlwa emfuleni. "
    },
    {
        "content": "BELUYINDABA egudwini udaba lwamaselula abasolwa ecaleni lokubulawa komrepha u-AKA, abebevele eNkantolo yeMantshi kwaManzini, eSwatini. UMnuz Siyabonga Gezani Ndimande obuye aziwe ngoNxele noMnuz Malusi Dave Ndimande bebesenkantolo.Bekuyokhulunywa ngezinhlelo zokubuyiselwa kwabo kuleli lapho okuzoqhubeka khona icala lokufa komrepha okwashiya abaningi bethuthumela. Kuvele ukuthi amaphepha esicelo sokubuyiswa kwabo avela kuleli abengakafakwa.U-AKA igama lakhe nguKiernan Forbes, wadutshulwa wabulawa nomngani wakhe uTebello “Tibz” Matsoane eThekwini nyakenye. Bahlaselwa amadoda bemi ngaphandle kwendawo yokudlela iWish on Florida eyagcina ivaliwe.Izinsizwa zakwaNdimande zibanjwe amaphoyisa eZone 4, eMbabane, eSwatini emqashweni lapho bezigobe khona amadlangala. ONdimande bafike enkantolo behamba bezifihla bengafuni ukushuthwa.Omunye ubefake ijakhethi emnyama enesigqoko kodwa esidedelile silenga ngemuva. Omunye efake ijakhethi emibalabala naye esiyekile isigqoko. Babonakale behla elolini neziboshwa eziningi befaswe ngamaketango.Omunye wabo ubebuye ahlebe okuthile kumfowabo bese ehleka kodwa ebhokisini bebegebise amakhanda sakucasha.UMshushisi uMnuz Macebo Dlamini, utshele inkantolo ukuthi besingakafiki isicelo esivela kuleli esinxusa ukuba kubuyiswe abamangalelwa. Uthe udaba baluthatha njengoluphuthuma kakhulu futhi bayathemba ukuthi isicelo sizofika maduze.Umshushisi uveze udaba lwamaselula abamangalelwa athathwa ngesikhathi beboshwa. Uthe abomthetho bakuleli bawadonse ngendlebe amaphoyisa aseSwatini bathi awathatha amaselula ngoba angase abe nobufakazi obuzosiza ophenyweni.Amaselula amane abephethwe ngezikhwanyana eziwucwazi obonakalayo ngaphakathi, athuwe phambi kwenkantolo. Ummeli wabamangalelwa uMnuz Sivesonke Ngwenya, uthe unenkinga ngendaba yokuthathwa kwamaselula amakhasimende akhe.“Kuthiwa kunencwadi efungelwe ebhalwe wumphenyi wecala maqondana nokuthathwa kwamaselula kodwa mina angikaze ngiyibone. Bengicela ukuthi udaba lwamaselula luhlehlele uMashi 12,’’ kusho uNgwenya.UMshushisi ukhuze wababaza wathi udaba lokuthathwa kwamaselula akufanele lulokhu lubangwa kufanele athathwe ukuze ahlale kahle ngaphansi kweso lamaphoyisa. Inkantolo igunyaze ukuthathwa kwamaselula yase ithi kodwa udaba lwawo luzoxoxwa kahle uma udaba selubuyela enkantolo. Icala lihlehlele uMashi 12 elizobuyela ngawo eNkantolo yeMantshi kwaManzini. Kulindeleke ukuthi abalisa abakuleli babuyele eNkantolo yeMantshi eThekwini namuhla."
    },
    {
        "content": "UMNDENI wephoyisa eliboshelwe icala lokubulala unina wethemba ukuthi umbiko kadokotela obelihlola uzoqinisekisa ukuthi liphile saka ukuthi lingabhekana necala.Amalungu omndeni kaConstable Lungisani “Mazambane” Xaba (48), anenkolelo yokuthi ukhohlisa inkantolo kanye nabo ngoba akukho ukuphazamiseka komqondo anakho.UXaba uvele kancane eNkantolo yeMantshi yasePinetown wasehanjiswa kudokotela obezomhlola njengoba ayekade ecele inkantolo ukuthi ixilonge isimo sakhe sengqondo.Nebala uhanjisiwe kudokotela wase ebuyiselwa ejele laseWestville atoke kulona kusuka ngo-2022.Icala lakhe libe selibekelwa uJulayi 31 khona inkantolo izokwamukela umbiko kadokotela bese kuyacaca ngokumele kulandele.UNksz Andile Xaba ongudadewabo kammangalelwa, usole umfowabo ngokubambezela ukuqala kokuqulwa kwecala abakubheke ngamehlo abomvu.“Siyethemba ukuthi udokotela uzoqinisekisa esihlale sikusho ukuthi uphile saka uLungisani. Njengomuntu obekade esebenza ngomthetho ulokhu ezama izindlela zokuthi aphunyule,” kuchaza uNksz Xaba.Ubuze ukuthi uma kuwukuthi umfowabo akaphilile, kungani emamatheka akhombise ukujabula uma ebona isancinza sakhe enkantolo kodwa anyukubale uma ebuka umndeni wakhe kube sengathi akawazi.UXaba wancishwa ibheyili. Useshintshe abameli amahlandla amaningi. Uyaye akhale nangokugula kuguqe icala. Usanda kuzama ukuphoqa inkantolo ukuthi ifunde incwadi ayeyibhale ngesandla esejele, kwahlehla icala.Kuthe sekubuywa wavele wacela inkantolo ukuthi imvumele ayohlowa ingqondo.“Asimazi ukuthi uzoqhamuka nakuphi okusha uma sesibuyela enkantolo ngoba uhlale enezinto ezintsha aqhamuka nazo ngenhloso yokubambezela icala,” kusho uNksz Xaba.UXaba usolwa ngokushaya ngepulangwe elalinezipikili abulale unina uNkk Greta Xaba (81) owayephila nokukhubazeka.Isigameko senzeka emzini kamufi KwaDabeka, eClermont ngoMeyi 6, 2022 waboshwa ngakusasa uXaba.UXaba waboshwa esebe yiphoyisa iminyaka engaphezu kuka-10 esiteshini samaphoyisa saKwaDabeka"
    },
    {
        "content": "ZIBAKHALELE abasebenzi abathathu benkampani ebhaka izinkwa besenga ezimithiyo ngokudunwa iloli lezinkwa.Kuthiwa laba basebenzi babikela umqashi ngokubanjwa inkunzi ngoMgqibelo ngoMashi 16, 2024 eSterkspruit, e-Eastern Cape.Umshayeli weloli wabikela amaphoyisa ukuthi ngoMgqibelo ngezithuba zo-4 ntambama, yena nozakwaboa babili bavinjezelwa amadoda amahlanu abehamba ngeveni yohlobo lweFord emhlophe eHerschel. Uthi baphunyuka babaleka bashiya iloli lomsebenzi. Bathe sebebuya ngemuva kwesikhathi, baqaphela ukuthi kwebiwe isisefo semali nemali. Basuke lapho banikela emaphoyiseni beyobika ngalesi sehlo.Ngesikhathi ethola umbiko, amaphoyisa anqume ukusesha leli loli kuqala nokuyilapho athole khona imali ifihlwe ngaphansi kwamakhrethi ezinkwa.“Laba bobathathu bahlulekile ukuchazela amaphoyisa ngale mali efihliwe, kwaba wukuboshwa kwabo,” kusho amaphoyisa ngesitatimende.Laba basolwa abaneminyaka engu-29, 38 no40 ubudala babekwe amacala okweba nokuqamba amanga."
    },
    {
        "content": "AMAPHOYISA abophe amadoda amabili angowokufika eNingizimu Afrika nezidakamizwa ezingabiza uR3 million.Abasolwa, oneminyaka engu-34 nonengu-38, baboshwe ngokwehlukana eMbilo nasemgwaqeni uStephen Dlamini eThekwini ngoLwesibili.Okhulumela amaphoyisa KwaZulu-Natal, uColonel Robert Netshiunda, uthe lawa madoda kulindeleke ukuthi avele eNkantolo yeMantshi yaseThekwini ngoLwesithathu.Echaza ngokuboshwa kwawo, uNetshiunda uthe amaphoyisa alunywe indlebe ngendoda ebikade idayisa izidakamizwa.“Le ndoda ibonwe eMbilo okuthe uma kuseshwa imoto yayo kwatholakala iwunga ewu-900. Uphenyo olwenziwe emzini wale ndoda luvundulule enye iwunga nophawuda. Sekukonke kungabiza uR2 million,” usho kanje.Umsolwa ube esekhalelwa amasongo kaSigonyela wathweswa icala lokutholakala nokudayisa izidakamizwa nelokuba seNingizimu Afrika ngokungekho emthethweni.Umsolwa wesibili kuthiwa utholwe ngamaphoyisa nophawuda wokwenza iwunga eBerea. UNetshiunda uthe amaphoyisa abekade eyibeke iso le ndoda ebisolisa.“Uphenyo olunzulu luholele amaphoyisa endlini kamsolwa esemgwaqeni uStephen Dlamini lapho kutholakale khona omunye uphawuda ongabiza uR1 million,” usho kanje."
    },
    {
        "content": "BASASHAQEKILE namanje ngesigameko sokumbiwa kwesidumbu sengane enezinyanga ezinhlanu eMpongompongweni, ngaseNtshawini, KwaDukuza, ngoMgqibelo, okuthiwa igqitshwe abazali bayo ngeledlule.Kulesi sigameko kuboshwe uyise kamufi, uSmangaliso Kwanele Nqoko ngoMsombuluko, obanjwe esegcwele amathafa.Kuthintwa ikhansela lendawo, uMnuz Nkululeko Qwabe mayelana nesigameko, lithe lithole ukuthi ingane yagqitshwa yizithandani ebusuku ngoMgqibelo owedlule, emva kokubona ukuthi isishonile.UQwabe uthe ngokuzwa kwakhe, izithandani zazikade zihambe ziyophuza endaweni yokucima ukoma endaweni nayo ingane.Kuthiwa, sezibuya owesifazane wazumeka walala, wavuswa owesilisa ephethe ingane ngesandla, ethi isishonile akazi kwenzekeni.“Kuthiwa bavumelana ngokuthi kungcono bavele bayoyigqiba ngasemfuleni osendaweni. Bazama kodwa behluleka ngoba babengenawo amathuluzi okumba,” kusho uQwabe.Uthe bagcine becela usizo komunye wabangani ukuthi abambise egcekeni kubo kowesilisa (uyise wengane) owamdonsa ngendlebe umngani ukuthi aze angayithi vu.“Kuthiwa emva kokuba sebeyigqibile, waphinde wasabisa yena unina wengane ukuthi angatsheli muntu,” kusho yena.Uthe ngokuqhubeka kwezinsuku, izihlobo zabo zibabuzile ukuthi iphi ingane, baqamba amanga bathi bayivakashise kwezinye izihlobo.“Unina wengane ubeyikhomba ezihlotsheni zikayise, uyise eyikhomba ezihlotsheni zikanina,” usho kanje.Udalule ukuthi ngoMgqibelo owedlule, isihlobo sipotshozelwe umuntu othile ukuthi abalulandele udaba “lokuvakashiswa” kwengane ngoba kukhona okushaya amanzi.“Lesi sihlobo sivele sanikela kubo kayise wengane namaphoyisa. Wavele wabaleka uyise wengane, kwacaca lapho ukuthi kukhona okungahambi kahle,” usho kanje.Uqhube wathi unina wengane uhlaliswe phansi wabuzwa ukuthi iphi ingane, wagonyuluka ngokuthi bayigqibile, washo nokuthi yena uvuke isishonile, wancengwa uyise wayo ukuthi bayigqibe.Uveze ukuthi ngesikhathi sesimbiwa isidumbu sengane, siphume sisongwe ngengubo, kanti besicindezelwe ngezingodo.“Kuphinde kwavela nokuthi besiphuma igazi ngomlomo, nokuqinisa izinsolo zokuthi mhlawumbe yalinyazwa okuthile yashona,” kusho uQwabe.Ubuye wathi emva kokuboshwa ngoMsombuluko, uyise wengane ukhombe unina wayo, ethi wuye owayicindezela ngebele eyincelisa. Uthe unina wayo yena ukhomba uyise wayo ngelithi umvuse eyiphethe ngezandla isishonile.Uthe siwushaqise wonke umphakathi isigameko.“Sibonga ukuthi aboshwe uyise wayo, sifisa kuqhubeke uphenyo, aboshwe nonina uma etholwa enecala,” kusho uQwabe.Okhulumela amaphoyisa KwaZulu-Natal, uConstable Thenjiswa Ngcobo, uthe amaphoyisa aKwaDukuza abophe umsolwa (29) kulandela isigameko. Uthe umsolwa uzovela namuhla eNkantolo yeMantshi yaKwaDukuza.Umamkhulu kamufi, uNksz Nomzamo Nqoko okunguye owathola ucingo esihlotsheni simtshela ukuthi akaphenyisise “ngokuvakasha” kwengane, uthe abakufunayo ukubuya kwemiphumela yokuhlolwa kwesidumbu.“Ukuze uma enecala, kwenziwe ubulungiswa. Ngibufuna impela ubulungiswa ngengane yami. Unina namanje usathuka izanya, sibi impela isimo kuyena,” kusho uNksz Nqoko."
    },
    {
        "content": "IZINSOLO ezihlasimulisa umzimba okuvela kuzo ukuthi umakoti ushayise ephindelela umyeni wakhe ngemoto waze waqhuma ikhanda, zishiye umphakathi waseHammarsdale ubambe ongezansi. Wangagcina lapho, wazinkinka ngotshwala kwafika abakubo kamufi engazazi negama ngenxa yokudakwa, sekwenze umndeni kamufi wacela amaphoyisa ukuthi ambophe.UMnuz Nhlanhla Gabela (51) obeshade noNkk Khulile Gabela, kuthiwa ushonele endaweni yesehlakalo kuleli sonto. Kunomakhelwane abaningi abathi bazibonele ngawabo kwenzeka le nsambatheka.Ilungu lokuqala lomphakathi liveze ukuthi kube nengxabano phakathi kwalaba ababili besemotweni kamufi. Ngemuva kwengxabano kuthiwa kubonakale umufi ephuma ngesankahlu emotweni samuntu ophushwayo.\"Sithe sisababaza lokho imoto yeza kuyena yamshayisa iphindelela. Ikhanda lopha kabuhlungu. Yaqhubeka yamgaya ikhanda kwaze kwaba uyathula khona lapho,'' lisho kanje leli lungu lomphakathi.Elinye lithe liyokuxoxela amagwababa echobana elikubone kwenzeka phambi kwalo.\"Angiyazi mina le nto, angikaze ngibone umuntu wesifazane ebulala indoda yakhe ngesihluku esingaka. Khona ke kuthiwa baxabane usengaze amgaye ngemoto pho,'' libuza sakumangala.Owesifazane naye othe ubekhona ngesikhathi sesigameko uthe akusuki emqondweni wakhe akubone kwenziwa kumufi.Usole owesifazane ngokuba nonya ekhala ngokuthi le nto uyenze phambi kwezingane zikamufi ebezibuza ukuthi ubulawelani uyise.Udadewabo kamufi, uNksz Amanda Magwaza uthe bafuna ukuthi amaphoyisa aphenye umakoti ngokufa komfowabo.Uthe utsheliwe ukuthi ubulawe kanjani umfowabo. Wathi ubaxoxele izinto ezingefani ngesikhathi ebalandisa  ngokushona komfowabo.\"Esithinta okokuqala uthe umfowethu ube sengozini yemoto washayiswa kabuhlungu yiloli. Okwesibili wathi umfowethu ushayiswe yimoto engaziwa maqede yabaleka,'' usho kanje.Uthe kusobala ukuthi umakoti usenga ezimithiyo. \"Ngesikhathi sifika lapho behlala khona simfice ephuzile engazazi nokuthi ungubani futhi kungabonakali nokuthi kunesigameko esibuhlungu esenzekile,'' echaza.ISolezwe Ngempelasoto lithole ukuthi umakoti kwenzeka lesi sigameko nje uvele unyamanambana kubo kamkhwenyana, usolwa ngokuhlukumeza umufi.Kuvela ukuthi umakoti ubengasebenzi, wayeka umsebenzi wokushayela amatekisi.Kodwa kuthiwa yize bebehlala ndawonye bese bephenduke inkukhu nempaka njengoba indoda bekuyicika ukuthi yiyona ephekela umkayo.Amalungu omphakathi akhala ngokuthi namanje akakaboshwa umakoti.Ethintwa umakoti uthe umatasa kukhona abantu ahlezi nabo akhuluma nabo udaba olumqoka  akakwazi ukuphendula imibuzo yentatheli.Eshayelwa ucingo okwesibili walile ukuphawula ngabamsola ngokubulala umyeni wakhe. \"Ngeke ngikwazi ukuphendula umbuzo wakho,'' eshaya ngezinqamulelayo.Ezinkundleni zokuxhumana beyikhulunywa kakhulu le ndaba amalungu omphakathi ekhomba umakoti ngenjumbane.Laba ababili kuthiwa banezingane ezimbili  kuthiwa bese siside isikhathi beshadile."
    },
    {
        "content": "KUBATSHAZWA ubulwane kowesilisa nendodana baseMwolokohlo, eNdwedwe, kulandela ukutholakala kwesidumbu sesihlobo sesonakele ethoyilethi lomgodi emzini wabo.Umufi, uMnuz Nkosinathi Vilakazi (25) obedukile, wagcinwa umndeni wakhe ngoJulayi 21, eya esitolo.Kutholwa isidumbu sikamufi emva kwenyanga aduka nje, kuvela ukuthi ukhona umoya obuvunguza wokuthi umuntu owagcina ukubonwa elandela umufi, yindodana yakulo muzi atholwe kuwo.Kuvela ukuthi amalungu omphakathi adlulisela lolu lwazi emaphoyiseni emva komhlangano womphakathi.Kulo mhlangano okuthiwa kwakukhona amalungu omphakathi, ubuholi bendawo namaphoyisa, kwakudingidwa izigameko zokubulawa kwabantu endaweni okuthiwa zidlangile.Owomndeni, uMnuz Mzikayifani Vilakazi, uthe kubahlukumeze kakhulu emoyeni okwenziwe ngabasolwa njengoba bebebathatha njengezihlobo.“Kulo muzi sikhulele khona, kwagana umalumekazi wethu. Ayikho into esiphathe kabuhlungu njengokuthola ukuthi ingane yethu ibulawe khona,” kusho uVilakazi.Nokho ubonge ukusebenzisana phakathi kwamalungu omphakathi, amaphoyisa nobuholi bendawo ekutheni kugcine kutholwe ithambo likamufi.Uthe bazoshiya konke ezandleni zamaphoyisa ukuthi enze umsebenzi wawo.Endaweni yesigameko izinhlaka zamaphoyisa ziqale zasusa amatshe kasimende njengoba kuvele ukuthi abasolwa basiphosa emgodini wethoyilethi elidala elingasasebenzi isidumbu.Kuthiwa baphinde badiliza udonga lwalo, bezama ukuthi kunganakeki.Nokho kuthangi, ngesikhathi umndeni uya khona, emva kokuthi oyedwa wabasolwa eculile, ufice kubhuza izimpukane, kunephunga elingabekezeleleki.Kuvele nokuthi abantu ebebedlula njengoba indawo yesigameko iseduze nomgwaqo oya emtholampilo wendawo, bebebona abasolwa bediliza ithoyilethi, bebeka amatshe kasemende, benganaki bezitshela ukuthi bazilungisela umuzi wabo.Ngesikhathi imoto yamaphoyisa isihamba nabasolwa emva kokukhomba indawo yesigameko, umphakathi ushiye ongalazi, udinwa abakwenzile.Ikhansela lendawo, uMnuz Mdu Cele, lithe isigameko siwethuse kakhulu umphakathi, wathi senzeka nje, vele abantu banovalo lokuhamba nasemgwaqweni ngenxa yokukwanda kwezigameko zokubulawa nokugetshengwa kwabantu.“Njengoba sebeboshiwe, sikhuthaza amalungu omphakathi ukuthi angathuli nokuwehlele kodwa akhulume,” kusho uCele.Okhulumela amaphoyisa eKZN uColonel Robert Netshuinda uqinisekisile ukuthi kuboshwe ubaba oneminyaka engu-48 nendodana eneminyaka engu-25 emuva kokumbiwa kwesidumbu emgodini wethoyilethi kule ndawo. Uthe abasolwa bazovela enkantolo yeMantshi eNdwedwe ngoMsombuluko. Uthe umsolwa oneminyaka engu-25 uqale waboshelwa icala lesibhamu esingekho emthethweni. Kuthe uma kwenziwa uphenyo kwatholakala ukuthi ungumuntu wokugcina ukubona umufi obembiwa. Laba basolwa uveze ukuthi bathinteka kwamanye amacala amabili okubulala, elenzeke ngoMeyi nonyaka lapho unogada wabulawa kwatholwa isidumbu sakhe silahlwe emgwaqweni siboshwe ngentambo. Esinye isigameko esangoJanuwari 2021, lapho kwabulawa khona indoda eyatholwa igwaziwe isidumbu sayo salahlwa emgwaqweni ebangani elingelide ukusuka emzini wabasolwa. UNetshuinda uthe kusaqhubeka uphenyo ngokuthinteka kwabasolwa esigamekweni sokubulawa kwabasolwa ecaleni lokubulawa kowesifazane okhulelwe eMlaza. "
    },
    {
        "content": "USHAQEKILE umndeni womdidiyeli wezinsizwa odutshulwe elele kubo eNkomeqhubu, eTafelkop, eNgonyameni ngoLwesine kusihlwa.USHAQEKILE umndeni womdidiyeli wezinsizwa odutshulwe elele kubo eNkomeqhubu, eTafelkop, eNgonyameni ngoLwesine kusihlwa.UMnuz Lunga Message Mthembu (39) okuthiwa ubenogazi kubantu abaningi bakule ndawo, kuthiwa kushiye imibuzo ukusocongwa kwakhe.Kuvela ukuthi ubelele kubo endlini yakhe engaphandle ngesikhathi ehlaselwa ngamadoda afike angabuza lutho, amdubule elele embhedeni.Amadoda kuthiwa abehamba ngezinyawo njengoba aphume abaleka ngemuva kokumbulala.Udadewabo kamufi, uNksz Hlengiwe Mthembu ubabaze isihluku esikhonjiswe kubulawa umfowabo.Uthe bezwe ngesibhamu nje siqhuma endlini kabhuti wabo. Ngesikhathi sesigameko uthi bekukhona yena nomkamufi, kodwa besendlini enkulu.\"Ngemuva kokuba sekuqhume isibhamu siphuthumile saya endlini yakhe. Simfice esethule igazi ligcwele umbhede. Yaze yabuhlungu nansi into eyenziwe ngabantu kumfowethu,'' usho kanje sakubalisa.Uthe kuduma amakhanda kubona ngoba bebazi umfowabo eyigeza lensizwa enogazi, nezinsizwa eziningi zasendaweni zimkhonzile.\"Uma kunengoma endaweni uyena njalo obehlezi ephambili eyivumisa. Ubengakaze asitshele ukuthi kunezitha ezimfunayo,'' usho kanje.Uveze ukuthi lesi simo siyihlukumezile kakhulu ingoduso kamfowabo, uNksz Fikelephi Dlamini.ISolezwe Ngempelasonto lithunyelelwe ama-video lapho khona umufi ebonakala khona ebhikla ingoma, kukhala amakhwela, kuqhuma nemikikizo, izinsizwa ziyivuma.Kuvela ukuthi izinsizwa zendawo ziyathuthumela ngendlela okusocongwe ngayo umufi.Elinye ilungu lomphakathi libabaze ukulunga kukamufi nokuba nogazi kwakhe emphakathini.Lilimise ngesihloko elokuthi abazi ukuthi yini le engaka ebingaze idale ukuthi insizwa ethandwa kangaka emphakathini isocongwe ngalolu hlobo.Okhulumela amaphoyisa KwaZulu-Natal, uConstable Thenjiswa Ngcobo usiqinisekisile lesi sigameko.Uthe amaphoyisa aKwaNdengezi amatasa afuna umkhondo wabantu okungenzeka ukuba bayathinteka ekusocongweni kukamufi.\"Kusolakala ukuthi umufi ubekade esekhaya ngesikhathi ehlaselwa ngabantu abangaziwa. Kuthiwa bafike bamdubula bambulala,'' usho kanje."
    },
    {
        "content": "KUZOCACA namhlanje ukuthi iqembu Umkhonto weSizwe lizoqhubeka nokungenela ukhetho lukazwelonke ngoMeyi 29, njengoba sibhekwe ngabomvu isinqumo senkantolo yezokhetho ezinze eBloemfontein.Le nkantolo ezokhipha lesi sinqumo eGoli hhayi eBloemfontein ngokwesimemezelo esenziwe izolo, kulindeleke inqume kuleli cala elibhekwe ngabomvu elafakwa yi-ANC ikhala ngokubhaliswa kweMK eyesekwa ngowayenguMengameli weZwe ne-ANC uJacob Zuma.I-ANC ikhala ngokuthi kunezinto ezingahanjiswanga kahle ngesikhathi ikhomishini yezokhetho i-Independent Electoral Commission, ilibhalisa iqembu leMK .Akubhekiwe isinqumo sale nkantolo kuphela kodwa i-IEC izodedelela umphakathi nohlu lwabantu abazomela amaqembu kulolu khetho.Kulolu luhlu kuzodedelwa namagama abantu abazongenela ukhetho ngokuzimela njengoba bezobe beqala ukuba yingxenye yalolu khetho. Kube nokudideka izolo njengoba bekulindeleke ukuthi inkantolo ikhiphe lesi sinqumo ekuseni kodwa egcine ingasikhiphanga.Inkantolo yezokhetho izolo imemezele ukuthi lesi sinqumo sizokhishwa namhlanje kusuka ngo-9 ekuseni, enkantolo enkulu yaseGoli.Kuke kwaputshuka imibiko yokuthi uNobhala Jikelele we-ANC uMnuz Fikile Mbalula, useyitholile imiphumela ngasese ngesinqumo senkantolo njengoba izolo bekumele kube nesithangami sabezindaba emuva kokukhishwa kwalesi sinqumo.UMbalula ukuchithile lokhu enkundleni i-X, wathi amajaji angenza lokho angasuswa nasezikhundleni.Ubalule ukuthi abanolwazi ngokuthi isinqumo sesiputshukile ababike lelo jaji ukuze lithathelwe izinyathelo.Isikhulu esiphezulu sekhomishini uMnuz Masego Sheburi, ekhuluma nesiteshi sethelevishini, unxuse amaqembu ukuthi alandele imigomo ebekiwe njengoba kuyiwa okhethweni.USheburi uthe lawo maqembu azosabisa ngodlame noma aphambane nemigomo ebekiwe okumele ilandelwe, inkantolo yezokhetho izowaphuca amavoti noma achithwe angabe esakwazi ukungenela ukhetho.“Akuwona umsebenzi wekhomishini ukubika amaqembu aphula imigomo kodwa noma ngubani angabika lokhu enkantolo yezokhetho. Le nkantolo iyona ezonquma ngesigwebo esizotholwa ilelo qembu noma loyo ongenela ukhetho,” kusho uSheburi. Mayelana nokudedelwa kohlu lwamaqembu, uSheburi uthe umnqamulajuqu wokukhalaza ngabajutshiwe ungoLwesine. Uveze ukuthi uhlu lokugcina lwabazongenela ukhetho luyoshicilelwa ngo-Ephreli 10. Kwenzeka lokhu nje i-DA izolo imemezele ezobajubela ezikhundleni nabazongenela ukhetho njengondunankulu ezifundazweni ezahlukene. "
    },
    {
        "content": "SEKUZANDLENI zejaji ngekusasa likanesi othweswe icala lokuthengela umyeni wakhe owayengunjiniyela izinkabi ukuthi zimbulale ngoSepthemba 2020.IJaji elibambile, uSolwazi Bonke Dumisa, kulindeleke ukuthi likhiphe isinqumo sokuthi liyamlahla ngecala noma limkhipha phambili unesi, uNksz Nompumelelo Goncalves.Ligcina ukuhlala icala, uDumisa wathi isinqumo uzosikhipha ngo-Ephreli 2. Waveza nokuthi kungenzeka athathe usuku noma ezimbili efunda isinqumo sakhe ngoba buningi kakhulu ubufakazi ethulelwa bona.Lo wesifazane ongummangalelwa wesibili ecaleni athweswe lona nomfowabo, uMnuz Nkosinathi Zungu ongummangalelwa wokuqala. Basolwa ngokuthumba futhi babulale behlelile uMnuz Nkosi Timmy Langa.Bayawaphika amacala abathweswe wona yize uZungu atshela inkantolo ukuthi uLanga wabulawa “ngephutha” abantu ayekade ehamba nabo.UMbuso usola uZungu nomngani wakhe, uJames Mashudu Mthimkhulu, ukuthi bathumba uLanga emzini wakhe osePinetown.Isidumbu sikamufi satholakala sesiqala ukonakala ehlathini elisoZwathini, eNdwedwe, ngoNovemba 2020.UMthimkhulu, walivuma icala wase egwetshwa iminyaka engu-20 ebhadla ejele. Waphenduka ufakazi woMbuso waninda ngecala bobabili abammangalelwa ngesikhathi ethula ubufakazi enkantolo.UMbuso usola ukuthi uNksz Goncalves waqasha uZungu noMthimkhulu ukuthi bathumbe, babulale futhi badayise iveni kaLanga.Enkantolo kwavela ukuthi uLanga waklinywa ngentambo ye-ayina washona.Enkantolo kwavela nokuthi bahluleka ukudayisa iveni likaLanga abagqigqa nalo koMsinga naseBergville bagcina belishiye dengwane. Enkantolo kwavela nokuthi esebulewe uLanga, kwaba khona inkokhelo eyenziwa nguNksz Goncalves ayeyibhekise kuMthimkhulu. Kwathi uma umshushisi u-Advocate Krishen Shah, ebuza ukuthi kwakungeyani le mali, uNksz Goncalves wathi kwakuyimali ayekade ecelwe uZungu ukuthi ayithumele uMthimkhulu ngoba wayekade emkweleta yona. "
    },
    {
        "content": "KULINDELEKE ukuthi bashayelele isipikili sokugcina aboMbuso nabameli ecaleni lokubulawa kowayengunozinti uSenzo Meyiwa, uma selibuyela enkantolo ngoMsombuluko. Icala libuyela eNkantolo eNkulu ePitoli ngoMsombuluko ekuseni.UMeyiwa owayeyisilomo se-Orlando Pirates neBafana Bafana, wadutshulwa wabulawa ngo-2014, ekubo kwentombi yakhe engumculi uKelly Khumalo, eVosloorus. Icala lisesigabeni lapho kubangwa khona ukuthi izitatimende zabamangalelwa zokuvuma amacala kufanele yini zamukelwe njengobufakazi.Abamangalelwa bathi amaphoyisa abaphoqa ukuthi bavume amacala abasayinisa izitatimende ngenkani. Uhlangothi loMbuso lumile ekutheni bawavuma amacala, baze badalula nowayebanike itoho lokusoconga uMeyiwa.Icala liguqe ngenyanga edlule ukuze kunikezwe izinhlangothi zombili ithuba lokuthi zifake amaphepha ezethulo. Izinhlangothi zombili zase ziqedile ukwethula ubufakazi. Sekufanele batshele ijaji ukuthi bami ngamaphi amaphuzu ezicelweni zabo."
    },
    {
        "content": "AMEHLO asethe njo kuMengameli Cyril Ramaphosa, obhekwe ukuthi amemezele iKhabhinethi entsha, okulindeleke ukuthi ihlanganise amaqembu ahlukene.Le Khabhinethi kulindeleke ukuthi ayimemezele noma yinini njengoba ematasa exoxa nezinhlaka ezehlukene okubalwa namaqembu akuhulumeni wobumbano, amadlelandawonye ne-ANC mayelana nazobajuba kuhulumeni. Kuhlukene imibono ngale Khabhinethi njengoba kukhona abafuna kuncishiswe isibalo sayo, kuqedwe ngamaPhini oNgqongqoshe, abanye bafuna kwandiswe isibalo sabesifazane, kanti abanye bafuna kufakwe abantu abanamava. Kukhona nabayichithayo eyalo hulumeni njengoba abanye abaholi bamaqembu beqagela nokuthi ngeke kushaye ngisho uDisemba walo nyaka, usekhona lo mshado.Njengoba lingekho iqembu eladla umhlanganiso okhethweni, kwaphoqa i-ANC ukuthi inxenxe amanye amaqembu ukuthi kwakhiwe lo hulumeni wobumbano. Okwamanje amaqembu akha uhulumeni yiDA, IFP, Patriotic Alliance, ANC neGood. Amanye amaqembu aveze ukuthi asayicubungula eyokuba yingxenye kahulumeni angasayina noma yinini kuwona.Ngesikhathi efungiswa eziNdlini zoMbuso ePitoli kuleli sonto, uRamaphosa, uveze ukuthi usemi ngomumo ukusebenza nalo hulumeni.Uveze ukuthi bahlela ukwakha amathuba emisebenzi kulo hulumeni, balungise zonke izinkinga zezwe, wathembisa ukuthi uzosebenzisana nawo wonke amaqembu kulo hulumeni.Ubuyise ithemba kubantu, wathi kumele bawuthembe lo hulumeni ozinhloso zawo ukuthuthukisa izwe.“Kulabo abaphakathi kuhulumeni wobumbano, abagangayo sizobakhipha. Akudlalwa la kuyasetshenzwa,” kusho uRamaphosa.USotswebhu we-ANC ePhalamende, uMnuz Mdumiseni Ntuli, ekhuluma nesiteshi sethelevishini iNewzroom Afrika izolo, uthe uRamaphosa uyazi ngezinselelo ezibhekene nezwe ngakho maduzane uzomemezela iKhabhinethi.UNtuli uthe uRamaphosa nguyena ozoba namandla okuqoka iKhabhinethi.“Angakhetha noma amalungu amangaki eqenjini elithile, noma angakhethi muntu ngoba umgomo wohulumeni wobumbano ngukuthi nguyena onamandla okuqoka iKhabhinethi yakhe,” kusho uNtuli.Uthe akukho lapho kubhalwe khona ukuthi kumele akhethe amalungu amangaki emaqenjini asemshadweni.UNtuli ubuye wacacisa ukuthi i-ANC iyona ehola uhulumeni wobumbano.“I-ANC iyona ehola lo hulumeni wobumbano njengoba kuyiyona eyanxenxa amanye amaqembu ukuthi abe yingxenye kahulumeni wobumbano. Akuyona i-DA eshaya amaphiko kuhulumeni wobumbano. Noma ingaphuma esivumelwaneni, ngeke uwe bhu uhulumeni,” kusho uNtuli.Ukusho lokhu kulandela isikhalazo se-DA sokuthi bekumele kuqale kukhulunywe nayo, ivume ngaphambi kokuba kwamukelwe i-PA kulo mshado.Uthe abadingi ukuthi baqale bakhulume neqembu elithile, bathole imvume yalo ngaphambi kokwamukela elinye iqembu kulo mshado.  "
    },
    {
        "content": "KULINDELEKE ukuthi agonyuluke ngomlomo wakhe owesifazane othweswe icala lokubulala umyeni wakhe.Namhlanje, uNkk Faith Nongcebo Ntombela, kulindeleke ukuthi avume phambi kweJaji uChetty eNkantolo eNkulu yaseScottburgh, itulo lokubulawa kuka-Captain Zwelakhe Ntombela owayeseyiPhoyisa loMkhandlu weTheku. Izolo, ubevele eNkantolo eNkulu yaseThekwini nababili asolwa nabo kuleli cala, uMnuz Sithembiso Khumalo onguthishanhloko noKhulani Cele, oyinkabi eyesatshwayo evele isigwetshiwe ngamacala angahlobene naleli. Laba ababili bazophinde babuyele enkantolo maduze.Ngaphambilini umshushisi, u-Advocate Kristen Shaah, watshela iJaji laseNkantolo yaseThekwini, uBruce Bedderson, ukuthi uNkk Ntombela icala uyalivuma.UBedderson wathi kumele lokhu uNkk Ntombela akwenze ngomlomo wakhe ethathe inkantolo ngamehlo engqondo ayibeke ngakho konke okwenzeka kuhlelwa itulo.Izolo, bekulindeleke ukuthi lokhu akwenze uNkk Ntombela kodwa kwahlaluka ukuthi amaJaji aseNkantolo yaseThekwini amatasa, angeke akwazi ukulalela icala lakhe.Kwase kuvunyelwana ngokuthi kusetshenziswe iNkantolo eNkulu yaseScottburgh. \"Icala lakho liya eNkantolo eNkulu yaseScottburgh,'' kusho iJaji libhekise kuNkk Ntombela.Ngaleso sikhathi uNkk Ntombela ubebonakala ethule samuntu ojulile ngomcabango. UNkk Ntombela usolwa ngokuba ungqondongqondo wetulo lokubulawa komyeni wakhe.Umufi wahlaselwa esemzini wakhe okwa-S, eMlaza, ngoMeyi 3, ngonyaka owedlule.Ngesikhathi edutshulwa umufi, uNkk Ntombela, wayekhona ngaphakathi endlini kodwa kuvela ukuthi akazange azihluphe ngokuyobheka emnyango.Wadutshulwa ngabantu abangaziwa waphuthunyiswa esibhedlela eSiphingo Medical Towers okuyilapho okwafike kwamenela khona.Ngemuva kwalokho, amaphoyisa abopha inkabi uSipho Ntombela okwavela ukuthi nguyena owadubula.Le nkabi yageqa amagula ilandisa inkantolo ngalo lonke itulo yaveza nokuthi yayikade ithunywe nguNkk Ntombela.Yaveza nokuthi yayikhokhelwe imali engakanani ukuze yenze lo msebenzi. Inkantolo yabe seyiyigweba iminyaka engu-15 ibhadla ejele.Ngemuva kwalokho, noNkk Ntombela wakhalelwa ngamasongo kaSigonyela ngaleli cala."
    },
    {
        "content": "UZOGCOTSHWA bese enekela izwe umkhombandlela ngezinhlelo zikahulumeni wobumbano, uMengameli Cyril Ramaphosa, emcimbini okuzobe kusindwe ngobethole, ozoba sezindlini zoMbuso e-Union Building, ePitoli, namhlanje.URamaphosa uzogcotshwa yinhloko yamajaji, iJaji uRaymond Zondo, kulo mcimbi okulindeleke ukuthi uhanjelwe omengameli bamanye amazwe ase-Afrika, amalungu ePhalamende, abaholi bamaqembu ezepolitiki, izicukuthwane ezehlukene, abantu bakuleli kanjalo nondunankulu bezifundazwe.Abezokuphepha bami ngomumo ukubhekana nosikhwili phambana nobhoko, abazophula umthetho.Utshwala, izidakamizwa, izikhali eziyingozi, amabhodlela  nama-kani akuvumelekile lapho kuzobe kubanjelwe khona umcimbi.Imigwaqo eseduzane nezindlu zoMbuso, izobe ivaliwe kungangeneki ngezimoto.Abantu abazothamela lo mcimbi bazobe behlinzekwe ngezokuthutha.UNgqongqoshe wamaPhoyisa, uMnuz Bheki Cele, uthe bahlale beyilungele imicimbi efuze le ukugada abaphula umthetho.UCele obekhuluma esithangamini soNgqongqoshe bezokuphepha ezweni muva nje, uveze ukuthi akukho okuzokwenzeka uma sekugcotshwa umengameli ngoba naphambilini ziningi izinto obekusatshiswa ngazo ukuthi zizokwenzeka, kodwa ezigcine ngokungenzeki.Ubale eyangesikhathi kuzoba nokhetho, wathi kukhona ababethi kuzoba nodlame, nangesikhathi kumele kukhishwe imiphumela yokhetho, okwagcina ngokuthi kungenzeki lutho.“Nangesikhathi kumele kuhlale iPhalamende okokuqala likhethe umengameli kanjalo nosomlomo, kwakunengebhe yokuthi kukhona okungase kwenzeke. Namanje akukho okuzokwenzeka, siyizingovolo siqaphe kwasani,” usho kanje uCele.Inkulumo kaRamaphosa ibhekwe ngabomvu njengoba kukhona uhulumeni ohlanganisa amaqembu ahlukene.Okwamanje mahlanu amaqembu ayingxenye kahulumeni, aholwa yi-ANC, kube ne-DA, IFP, Patriotic Alliance neGood.Izingxoxo zisaqhubeka namanye amaqembu mayelana nokwengeza amanye amaqembu kulo hulumeni.Ngemuva kokugcotshwa kukaRamaphosa, kulindeleke ukuthi amemezele iKhabhinethi yakhe ezobe ihlanganisa amaqembu ahlukene.Kule Khabhinethi kuthiwa iPhini likaRamaphosa uMnuz Paul Mashatile, maningi amathuba okuthi likhuze ibuya kulesi sikhundla.Amanye amaqembu wona kuthiwa azothola izikhundla zongqongqoshe namaphini oNgqongqoshe kanjalo nokwengamela amakomiti ahlukene ePhalamende.Minyaka yonke uma kuzomenyezelwa iKhabhinethi entsha, kuhlale kuhlatshwa ikhwelo lokuthi sehliswe isibalo songqongqoshe beKhabhinethi ngoba baningi kakhulu.Phambilini, i-DA ibihlale ikhala ngokuthi kuncishiswe isibalo seKhabhinethi ngoba kwengezwa izindleko ezingenasidingo. Nakulokhu ezinye izinhlangano ezehlukene okubalwa ne-ActionSA, ahlabe ikhwelo lokuthi kwehliswe isibalo seKhabhinethi.UNobhala Jikelele we-ANC, uMnuz Fikile Mbalula, utshele abezindaba ukuthi uRamaphosa uzokhetha iKhabhinethi yakhe ezobe ihlanganisa namalungu akwamanye amaqembu.UMbalula uveze ukuthi uma seziphothuliwe izingxoxo uRamaphosa uyomemezela iKhabhinethi yakhe.Uveze ukuthi izinto eziseqhulwini kuhulumeni yindaba yokuphucula umnotho, ukwakha amathuba emisebenzi, ukuvikela amalungelo abasebenzi, ukuvikela amalungelo abesifazane, ukuphucula ezemfundo, ukulwa nobugebengu nenkohlakalo kanjalo nendaba yokuvikela imigomo ethinta ubudlelwano namanye amazwe.URamaphosa uzohlonishwa ngumbutho wezokuvikela okubalwa ukuqhunyiswa kwezibhamu, ukuviliyela kwezindiza emoyeni.Kuzonandisa amaciko ahlukene okubalwa uSjava, Vicky Sampson, Makhadzi nabanye. "
    },
    {
        "content": "KUTHUNUKE amanxeba abengakapholi kubalingisi nabadidiyeli bemidlalo yethelevishini, ukudlula emhlabeni kukamakadebona womlingisi, uConnie Chiume.Izindaba zokudlula emhlabeni kukaConnie (72) ziqinisekiswe yisitatimende esikhishwe wumndeni wakhe ekhasini lakhe le-Instagram izolo, lapho odalule khona ukuthi ushonele esibhedlela Garden City, eGoli.“Siwumndeni wakwaChiume siphatheke kabuhlungu ukunazisa ngokudlula emhlabeni kwenkakha yomlingisi ohlonishwa umhlaba wonke, uConnie Chiume. Siwumndeni sicela ukuthi nisinike isikhathi sokubhekana nalobu bunzima,”’ kusho isitatimende somndeni.Omunye womakadebona womlingisi, uDumisani Dlamini wodumo lukaChester kwi-Yizo Yizo, uthe ukushona kukaConnie kufane nokuthela upelepele esilondeni njengoba bebesazikhotha amanxeba ngoMpho Sebeng, oshone ngoMeyi, nokukaMbongeni Ngema, oshone ngoDisemba nyakenye. “’Silahlekelwe kakhulu ngokuhamba kwakhe futhi okubuhlungu kakhulu wukuthi isikhala nokubaluleka kwakhe sizokubona manje ngoba engasekho emhlabeni. Ngithuke kakhulu ngizwa izindaba ngonkosikazi wami, bengingakulindele nhlobo lokho kodwa ngizoziduduza ngokuthi bese kuyisikhathi,” usho kanje.UMandla N weBlack Brain Pictures osikhiqize inqwaba yemidlalo yethelevishini, yena uthuke wagelekeqa ethintwa yiSolezwe  ngalolu daba, waveza ukuthi ubengakezwa nhlobo ngalo ngoba ubesaxinwe wumsebenzi.“Sizomkhumbula njalo ngemisebenzi yakhe emihle nangakho konke okuhle akwenzile, ikakhulu ukubeka iNingizimu Afrika ebalazweni ngendawo ayilingisa kwiBlack Panther,” kusho uMandla N kuzwakala ukuthi kumshaqisile ukuzwa lezi zindaba.UConnie uzakhele igama ngendawo kaMamokete Khuse ayeyilingisa kwi-Rhythm City  phakathi kwa-2007 kuya ku-2021, kanti futhi washayelwa elikhulu ihlombe ngokuvela kwifilimu yaphesheya kwezilwandle i-Black Panther ngo-2018, nakweyesihlabani saphesheya kwezilwandle uBeyonce, i-Black Is King ngo-2020.Ulingise nakwi-Zone 14 ngo-2005, Housekeepers ngo-2018, Queen Sono  ngo-2020 ne-Gomora ngo-2021 kuya ku-2023. Amazwi enduduzo alokhu engene njalo ezinkundleni zokuxhuman kosaziwayo abehlukene, bekhala ngokuhamba kwakhe."
    },
    {
        "content": "BABHIKISHELE ukuphoqwa ukugibela amatekisi, othisha nabasebenzi bezempilo e-Underberg, abagcwale umgwaqo bephethe izingqwembe ezinemibhalo ehlukene bekhala ngabemboni yamatekisi kule ndawo.Laba basebenzi bavuke bagcwala umgwaqo u-D200 eKulman khona e- Underberg, bekhala ngokwehliswa ezimotweni uma begibelisene nozakwabo beya noma bephuma emsebenzini baphoqwe ukuthi bagibele amatekisi, abakubona njengokuxhashazwa.Omunye wababhikishi  ongathandanga ukudalulwa, ezwini eliqoshiwe alithumelele abezindaba,  uthe behliswa kabuhlungu uma besezimotweni zozakwabo kuphunywa emsebenzini, bakhonjwe erenki okwenza kwesinye isikhathi bafike lapho beya khona sekudlule isikhathi ngenxa yokugqoza kwamatekisi njengoba kule ndawo kusemakhaya.“Siyahlukumezeka kakhulu. Abanye ozakwethu abanazo izimoto, ngakho uma siphuma emsebenzini imvamisa ngoLwesihlanu siya emakhaya, siyahambisana.  NgoLwesihlanu sivamise ukuphuma ngo- 12:15 emini.  Ngaleso sikhathi izimoto zamabanga amade zisuke seziphelile njengoba ziphela  ngo-9 ekuseni. Ozakwethu abangenazo izimoto babuyiselwa erenki baqale bayobheka izimoto uthole ukuthi uya eMgungundlovu noma eThekwini, ugcine usufika ebusuku ekhaya,” kusho yena.Uthe bazamile ukuxoxisana nabaphethe usoseshini kodwa bakhombisa ukulushalazela lolu daba, okubenze banquma ukubhikisha ngenhloso yokuveza ilaka labo.Bathi le ndawo isemakhaya, izimoto zakhona zihamba ngesikhathi esithile zisheshe ziphele ngakho kugcina sekunzima ukuthola izinto zokubuyela ekhaya besuka emsebenzini kwazise bayehliswa ezimotweni zozakwabo uma bebagibelisile.Ikhansela lendawo, uMnuz Themba Shoba, lithe liqinisekise ukuthi umbhikisho awuzange uphazamise kangako  ukufunda ezikoleni nokusebenza ezikhungweni zezempilo njengoba ubeyisikhathi esincane, abasebenzi babuyela emsebenzini.“Bathe inhloso ukuveza ilaka labo bebengaqondile ukuthi kube nokuphazamiseka kokufunda ikakhulu ngoba abafundi bayabhala kuleli sonto.  Nokho nabamatekisi baluvezile uhlangothi lwabo njengoba bekhala ngokuthi ukugibelisana kuyabalimaza njengoba kuwumsebenzi wabo ukuthutha umphakathi.“ Ngokubona ukuthi lolu daba luyadinga ukuhlalelwa phansi, sinqume ukuthi kube nomhlangano nabamele lezi zinhlangothi zombili kanti sizocela nabeminyango kahulumeni ikakhulu owezokuThutha ukuthi babekhona emhlanganweni  ukuze balekelele ekuxazululeni lesi simo,” usho kanje.UMnuz Piet Mkhize ongomunye wabagade ukusebenza kwamatekisi kusoseshini eKulman, ukuqinisekisile ukuthi kuzoba nomhlangano ngoMsombuluko wathi konke abakhala ngakho abasebenzi kuzolalelwa emhlanganweni kuphunywe nesixazululo."
    },
    {
        "content": "LIHLEHLELE inyanga ezayo icala lezinsizwa ezimbili zakwaNdimande ezaboshwa eSwatini ngenyanga edlule.UMnuz Siyabonga Gezani Ndimande noMnuz Malusi Dave Ndimande abanukeka ecaleni lokufa komrepha uKiernan “AKA” Forbes nomngani wakhe uTebello “Tibz” Matsoane bavele phambi kweMantshi yaseManzini ngoLwesithathu ekuseni.Ukuvela kwabo kulandela ukuthunyelwa kwamaphepha esicelo sokuba babuyiswe kuleli ukuze bazobhekana naleli cala.NgoLwesibili, umnyango wezobuLungiswa namaJele ukhiphe isitatimende esiqinisekisa ukuthi uNgqongqoshe uMnuz Ronald Lamola uwagunyazile futhi wawathumela amaphepha eSwatini.Umshushisi wombuso eSwatini utshele iMantshi ukuthi asefikile amaphepha esicelo sokubuyiswa kwalezi zinsizwa kuleli. Ummeli wabasolwa uveze ukuthi lawa maphepha afike awumqulu omkhulu okusho ukuthi udinga isikhathi sokuba awafunde futhi alumane indlebe namakilayenti akhe ngokuqukethwe yiwo.Inkantolo ikuvumile lokhu yatshela abasolwa ukuthi icala liyahlehla.Kulindeleke ukuthi icala labo libuyele ngomhla ka9 Ephreli lapho kuzozwakala khona ukuthi bayasiphikisa na isicelo sokubuyiswa kwabo kuleli. Inkantolo iveze ukuthi uma abasolwa besiphikisa isicelo sokubuyiselwa ezweni lakubo, kuzobe sekuhlelwa kahle isikhathi nezinsuku ezifanelekile zokudingida lokho.[JUST IN] #AKA The Ndimande brothers will be back in court on the 9th of April. This is when we will know whether they plan on opposing the extradition request from SA. #eNCA pic.twitter.com/oRYzNiHr28Kwenzeka lokhu nje, abanye abasolwa abahlanu abanukeka ecaleni elifanayo bayaqhubeka nezicelo zabo zebheyili enkantolo yeMantshi eThekwini."
    },
    {
        "content": "KUGONYULUKE nabanye abazali baveza ukuthi uthisha, obhekene necala lokudlwengula umfundi oneminyaka engu-17, ophila nokukhubazeka, useke wanzakalisa nezingane zabo. Lokhu bakuveze izolo, ngesikhathi bebhikisha ngaphandle kweNkantolo yeMantshi yaseMlaza, lapho obekuvela khona uthisha.Laba bazali amagama abo agodliwe bathe bafuna ubulungiswa futhi bahlela ukuvula amacala ebese bebona ukuthi amacala angengezwe yini kuleli elilodwa lokudlwengula uthisha abhekene nalo.“Sonke sizovula amacala manje ukuze kuzobonakala ukuthi le ndoda ezibiza ngothisha seyone kangakanani,’’ kusho umzali.Omunye umzali uveze ukuthi usanda kutshelwa yingane yakhe ukuthi nayo wayidlwengula esafundisa kwesinye isikole ngaphambi kokuba ezofundisa esikoleni akusona.Lo thisha ofundisa esikoleni sabanokukhubazeka esiseThekwini, kuthiwa wadlwengula umfundi ophila nokukhubazeka emagcekeni esikole esigamekweni okuthiwa senzeke ngenyanga eyedlule.Lokhu kuthiwa kuholele ekutheni umfundi angabe esaya kuMkhosi woMhlanga obukade ungempelasonto esigodlweni saseNyokeni, KwaNongoma.Unina womfundi okusolakala ukuthi wadlwengulwa, uthe unengwe ngowesifazane ogane uthisha ofike kuyena ngeledlule, wamcela ukuba ahoxise icala ebese bayaxoxa ngokuthi kungaba yimalini abangayikhokha.Uthe umphendule ngokuthi akazi ukuthi uye ubize malini umqhoyiso wokudlwengulwa futhi ubengakaze engezwa ngawo ngaphambilini.Kunenkulumo eqoshiwe (Voice Note) okukhuluma khona iphimbo lowesilisa okukholakala ukuthi ngelikathisha elizwakala kanje:“Ngiyakucela phela we.....(emgagula ngegama umgilwa) ungaluvezi lolu daba lokuthi ngilale nawe. Phela mntanami uma wenze kanjalo uzongiphelela umsebenzi wokuba nguthisha bese kulamba umndeni wami,’’ lizwakala kanje iphimbo.Yile Voice Note athi unina kamgilwa wathola ngayo ukuthi ingane yakhe idlwengulwe nguthisha. Uthe kulapho asukuma khona waphuthumisa ingane esibhedlela iPrince Mshiyeni Memorial abafike baqinisekisa ukuthi ngempela idlwenguliwe ingane.Uveze ukuthi utholile ukuthi bese kuyizikhawu eziningana uthisha edlwengula umgilwa esikoleni.“Sengize ngakhetha nokuthi ngimkhiphe umntwana wami esikoleni,’’ echaza.Uthe akufunayo ubulungiswa okuzoholela ekutheni abhadle ejele inguna phakade uthisha ngakwenzile. Ubalise ngokuthi ingane yakhe angeke isalubhada eMkhosini woMhlanga ekubeni beyiwukhonzile.Ngaphandle kwenkantolo bekukhona idlanzana ebelibhikisha liphethe izingqwembe ebezinemibhalo ehlukene. Eminye yazo ibithi Phansi ngothisha ongumdlwenguli! Asibafuni othisha abadlwengulayo! Mababoshwe abadlwengula izingane zethu!Ngaphakathi enkantolo umshushisi elingatholakalanga igama lakhe utshele imantshi ukuthi kunophenyo olusaqhubeka mayelana naleli cala. Imantshi ibe seyilihlehlisela u-Okthoba 15, nonyaka."
    },
    {
        "content": "KUBHUJIWE emigwaqweni yaKwaZulu-Natal ngempelasonto.Izingozi zezimoto ezenzeke esifundazweni zidlule nemiphefumulo yabangu-21.Ingozi edlule nemiphefumulo eminingi yenzeke emgwaqweni ohlanganisa iGreytown neMooi River, uR622.Kule ngozi kushone abantu abangu-12. Kuyona kushayisane mahlanze imoto eyi-SUV neveni, abantu abangu-11 bashonele endaweni yesehlakalo.Oyedwa osindile kule ngozi ushonele esibhedlela.Kwabashonile kukhona nomfundi waseMichaelhouse, obebuya kodlala emncintiswaneni webhola lombhoxo.Ushone kanye nabazali bakhe. IMichaelhouse idlulise amazwi enduduzo ekhasini layo leFacebook.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseGreytown aphenya icala lokubulala ngokungenhloso.“Abantu abayisishiyagalolunye abashonile bebesevenini. Imbangela yengozi ibingakaziwa.”Kwenye ingozi, kushone amalungu eMK ayisithupha engozini eyenzeke ngaseKranskop.Amalungu eMK abeya eNkandla emcimbini wokugubha usuku lokuzalwa lwenkosikazi endala yomholi weMK, uJacob Zuma, uNkk Sizakele MaKhumalo Zuma, agingqike nemoto.Kule ngozi kulimale abantu abangu-11 abebesuka eMtshezi. Imoto kuthiwa iphelelwe amabhuleki, yabe isigingqika, yasha.UMphathiswa wezokuThutha KwaZulu-Natal, uMnuz Siboniso Duma, uzohambela imindeni eshonelwe.Umnyango uthe uzimisele ukwelekelela imindeni elahlekelwe.Esitatimendeni, uDuma, uthe useyalele izikhulu zomnyango ukuba zixhumane nemindeni elahlekelwe.Kepha iMK ithe ngeke ivume ukuthi uhulumeni waKwaZulu-Natal uphathe uhlelo lokungcwatshwa kwamalungu enhlangano.Osebuholini obuphezulu beMK, uMnuz Floyd Shivambu, uthe bafuna ukuziphathela uhlelo lomngcwabo, wathi kodwa ngeke bawuvimbe uma ufuna ukuxhasa imindeni eshonelwe.Ukusho lokhu ngesikhathi ekhuluma namalungu eMK abehamba nawo ngesikhathi eyohlanganisa amehlo nemindeni eshonelwe.UShivambu uthe uzwile ukuthi uhulumeni waKwaZulu-Natal uhlela ukungcwaba abashonile.“Ithina esizosho ukuthi ubani okufanele akhulume ngasiphi isikhathi emgcwabeni. Bona uma befuna ukuxhasa imindeni eshonelwe, bangakwenza lokho. Iqiniso ukuthi ithina okufanele engabe siphethe lapha KwaZulu-Natal. Ingakho singeke sivume ukuzwa ngabo.”Enye ingozi yemoto edlule nemiphefumulo yabathathu yenzeke KwaDukuza."
    },
    {
        "content": "KUBIKWA ukuthi bathathu abezicishamlilo abashonile ngesikhathi belwa nokuqeda umlilo wequbula ku-R617 ngaseBoston.Kuthiwa lo mlilo uqale epulazini iStirling Farm, wabhebhetheka ngokushesha ngenxa yesimo sezulu esingesihle.Umphathi omkhulu weMidlands EMS, uMark Winterboer, uqinisekise kwabezindaba isibalo sabathathu abashonile wathi owesine uphuthunyiswe esibhedlela esesimweni esibucayi kakhulu.Kuthiwa abashonile ngabesifazane abathathu abasebenzela inkampani. Umphathiswa wezokuBusa ngokuBambisana neziNdaba zoMdabu, uMfu Thulasizwe Buthelezi, udlulise amazwi enduduzo ngabezicishamlilo abashonile.“Sibuhlungu ngokulahlekelwa abasebenzi abanesibindi abebelwela ukuvikela abanye abantu ukuba bangangeni engozini.”UButhelezi usho lokhu ngesikhathi esoLundi, lapho abehlola khona isimo kulandela umonakalo odalwe wumlilo wequbula. Lapha kushe umhlaba olinganiselwa ku-3 000 hectares ovame kakhulu ukudla imfuyo. Lo mphathiswa ufike ephethe amabhele ukulekelela abanemfuyo engasenakho ukudla, waveza nokuthi uhulumeni usebenza ngokuzikhandla ukusiza labo abasale dengwane."
    },
    {
        "content": "SIMUNCU isimo kumalungu omphakathi waseMfube Village ngaphandle kwaseMiddelburg eMpumalanga ngokushona abafundi engozini yebhasi nesitimela ngoLwesithathu ntambama.Imibiko evela endaweni yesigameko ikhomba abafundi abahlanu besikole iMoreig Primary School abashone kule ngozi yebhasi nesitimela kanti baningi abanye abalimele.Abezimo eziphuthumayo basendaweni yesehlo njengoba kusatakulwa abafundi abasavalelekile."
    },
    {
        "content": "BAZOVELA eNkantolo yeMantshi eRichards Bay namuhla abasolwa abangu-30 ngezinsolo zokudayisa izincwadi zokushayela zomgunyathi.Laba basolwa abakhalelwe ngamasongo kaSigonyela basebenza esikhungweni sokushayela saseMelmoth ngaphansi koMasipala waseMthonjaneni.Esitatimendeni esikhishwe wuMnyango wezokuThutha nokuHlaliswa kwaBantu, kuvela ukuthi bebedayisa izincwadi ngo-R2 500.“Ngaphambilini, uphiko oluhlola izimoto emnyangweni nophiko loKlebe babophe abantu abangu-9, abahloli ababili nabafake izicelo zamalayisensi abangu-10 abahlomulile. Umnyango usuwahoxisile wonke amalayisensi akhishwa yilabo ababoshiwe,” kusho isitatimende.Siqhube sathi lokhu kuyinkomba ecacile yokuzimisela komnyango ukuqeda ngeqembu lezigebengu, okuhlanganisa abahloli, abanikazi bezikole zokushayela nabafaka izicelo.“Umyalezo wethu uthi abashayeli mbumbulu abenze izivivinyo zokushayela zomgunyathi bazosuswa emigwaqweni yethu, baboshwe futhi bavalelwe ejele. Lokhu sikwenzela ukuqeda izingozi emigwaqweni yethu futhi sisindise impilo yabantu abangenacala,” sisho kanje.UMphathiswa wezokuThutha nokuHlaliswa kwaBantu KwaZulu-Natal, uMnuz Siboniso Duma, uncome ukuboshwa kwalaba basolwa.UDuma uncome umsebenzi omuhle owenziwa uphiko loKlebe namaphoyisa omgwaqo, waphinde wancoma ukuzikhandla kwabasebenzi balo mnyango.“Laba basebenzi bayaqinisekisa ukuphepha kwabashayeli emgwaqweni kanye nokuphepha komphakathi. Umnyango uzoqhubeka ukhuculule ukungcola ezikoleni zokushayela nasezindaweni zokuhlola ezahlukene,” usho kanje.Umphathiswa uthe labo abashayela izimoto bengenazo izincwadi, amalayisensi abo azothathwa ebese beyaboshwa babhadle ejele ngoba izingozi eziningi emgwaqweni zidalwa ukuthi abantu abaningi bashayela bengenazo izincwadi futhi nokuqeqesheka okusezingeni abakutholanga. Uqhube wathi umnyango uqinisekisa ukuthi usebenze ngokuzikhandla ukuvikela umphakathi uphephe ezingozini zemigwaqo."
    },
    {
        "content": "AKAKWAZANGA ukuvela enkantolo ngenkinga yekheli umzanyana osolwa ngokweba usana abelugada eWaterfall, eBhamshela waboshwa oThongathi lapho abecashe khona nalo.Isolezwe  lakwabo kwaleli phephandaba, ngoLwesihlanu libike ngomzanyana oboshelwe ukweba usana okuthiwa uthathe izimpahla nesitifiketi sokuzalwa. Kuthiwa usana lomfana olunezinyanga eziwu-7 lubonakele lungasekho nomzanyana engasekho.Unina wosana, uNksz Zibuyile Gumede ufake lolu daba ezinkundleni zokuxhumana enxusa abantu ukuba bawuhlabe bawulawule bamfunise usana lwakhe.Bekulindeleke ukuthi umzanyana avele okokuqala eNkantolo yeMantshi KwaDukuza ngoLwesihlanu kodwa wagcina engavelanga. Isolezwe Ngempelasonto lizamile ukuthola kwabathile enkantolo, baqinisekisa ukuthi akavelanga.Bathe kunenkinga yekheli likamsolwa, ngoba akanayo indawo eqondile ahlala kuyona ngaphandle kwalo muzi abegada kuwona ingane.Umzanyana kuthiwa webe usana ngoLwesithathu waboshwa ngoLwesine oThongathi. Kuthiwa ubanjwe emuva kokuthi ecele ukubekelwa amanzi ashisayo komunye umuzi. Kuthiwa ubegobe amadlangala emzini thizeni ongasahlali muntu, eduze kwemizi yomntakabani.Kuthiwa laba abanemizi kule ndawo basolile ukuthi kukhona okushaya amanzi ngomuntu ohleli nosana emzini ongahlali muntu bawuhlaba bawulawula.Unina wosana olwebiwe uthe lo mzanyana wamthola ngesihlobo sakhe esasihlala naye emqashweni. Uthe ngendlela umzanyana abezwana ngayo nengane bamangele uma esekhala emuka nayo.Ngesikhathi eboshwa ngoLwesine umzanyana, kuthiwa uvele njengomuntu ongathi uyadideka emqondweni ethi usana luwumzukulu wakhe.Kulindeleke ukuthi umzanyana avele enkantolo ngoMsombuluko lapho okuzocaca khona ngendaba yekheli."
    },
    {
        "content": "USESIMENI esibucayi umshayeli wemoto ediliva impahla kulandela ukuhlaselwa izigebengu zifuna ukuduna iveni yenkampani.Lokhu kwenzeke kuN2 ngaseMandeni ngoLwesine ekuseni. Ngokombiko ovela endaweni yesehlo, iveni edilivayo kuthe iphuma kwi-toll gate yavinjwa yimoto encane inamadoda amane phakathi.“Kuthiwa amadoda amane avulele ngenhlamvu ebhekise kumshayeli weveni, ngenhlanhla imoto yonogada eqapha iveni ibiseduze yaphendula ngenhlamvu ibhekise kubasolwa,” kusho uSamantha okhulumela abe-IPSS Medical Rescue and IPSS Security Services.Abasolwa baphunyuke babaleka bengaphethe lutho. Umshayeli weveni odubuleke kabi uthole usizo lokuqala endaweni yesehlo waphuthunyiswa esibhedlela ngendiza enophephela emhlane. "
    },
    {
        "content": "UBANGWA nezibi esibhedlela owesifazane olimale kabi kungqongqa indlu abelele kuyo nomndeni, esigamekweni okushone kuso ubaba wekhaya, umzukulu nowesifazane obesiza.Lesi sigameko esenzeke ngesonto eledlule KwaNtabankulu oLundi, sishiye amalungu omphakathi ebambe ongezansi. Sidlule nomphefumulo kaMnuz Zibonele Mkhize (60) oyinhloko yomuzi, uLisakhanya Mthethwa (4) owumzukulu noNksz Nomalanga Mchunu okuthiwa ubengumsebenzi kuleli khaya.Kuthiwa abanye emndenini balimale okungatheni, kanti owesifazane ongumnikazi womuzi yena usesimeni esibucayi esibhedlela emva kokuthi elimale kulesi sigameko.Ikhansela kule ndawo, uMnuz Fisokwakhe Dlamini, liuthe nakuba isizathu sokusha kwendlu enkulu okuvela ukuthi beyilala amalungu omndeni abalelwa kwayisishiyagalolunyeni ingakaziwa, kodwa kusolwa ukuthi kubangelwe ukucinywa kukagesi.“Kunohlelo lokucinywa kukagesi amahora athile komasipala.  Sikholwa ukuthi  kungenzeka ukuthi kukhona obekhanyise ikhandlela wakhohlwa, asazi. Akekho futhi osinika izimpendulo ngoba abantu abadala abebekhona yibona abashonile kanti osindile usesibhedlela, bonke laba abanye izingane okungekho okutheni ezikukhumbulayo,” usho kanje.Uthe okwehlele umndeni kubashaqise kakhulu, kangangoba umfana osethe ukukhula okuwuyena owazama ukuhlenga unina nowazibonela uyise nabanye ababili bengqongqa, kuyakhombisa ukuthi uhlukumezeke kakhulu emqondweni ngenxa yalesi simo.Owomndeni, uNksz Silindile Mkhize, uqinisekise ukuthi uyise ubefihlwa khona izolo, kanti uLisakhanya ufihlwe ngeSonto bese kuthi uNksz Mchunu yena batshelwe ukuthi uzofihlwa namhlanje.“Izikhulu zikaMasipala oLundi zifikile ukuzobhonga emswaneni.  Lukhona usizo esilutholile kumasipala, osihlangabeze ngalo,”usho kanje.IMeya kulo masipala uMnuz Wilson Ntshangase, idlulisele amazwi enduduzo emndenini ngesikhathi iwuhambele ngoMsombuluko."
    },
    {
        "content": "ABEZIMO eziphuthumayo babizelwe KwaDukuza lapho isalukazi nomzukulu waso behlaselwe yinja yohlobo lweRottweiter ngoLwesine ntambama.Abe-IPSS Medical Rescue bafike endaweni yesigameko bathola isalukazi esineminyaka eng-67 ubudala nomzukulu waso oneminyaka emithathu benamanxeba okulimala kabi ngenxa yokuhlaselwa yinja.Bobabili balashelwe endaweni yesigameko ngaphambi kokuba baphuthunyiswe esibhedlela besesimeni esibucayi.Imbangela yalesi sehlo kayaziwa kodwa amaphoyisa akwaDukuza ayaphenya."
    },
    {
        "content": "AMAPHOYISA aseGauteng abophe abasolwa ababili ngecala lokubulawa komfana oneminyaka emihlanu elokishini laseSoshanguve, ePitoli ngesonto eledlule.Lokhu kwenzeke ngoLwesihlanu ebusuku ngesikhathi owesilisa efika emzini wakhe ehamba ngeveni elihlophe leToyota. Bekungezithuba zika-10.30pm ngesikhathi efika ekhaya wahlangantshezwa yindodana yakhe esencane. Lo mlisa ungena ekhaya nje uphelezelwa yizigebengu ezimuvimbezele zizama ukuthatha imoto yakhe.Kuzwakale kuduma izulu lezandla ngesikhathi kuthathwa le moto nokuyilapho okubonakale khona ukuthi kudubuleke le ngane, ephuthunyiswe esibhedlela kodwa ngeshwa yafike yaphelela khona.Ukubulawa kukaDitebogo Phalane ngalesi sihluku kuthuse kakhulu amalungu omphakathi waseSoshanguve nasePitoli yonkana asehlalele ovalweni ngenxa yokwanda kwezigameko zobugebengu obunodlame.- UCele ubabaza isiga kubulawa ingane kudunwa imoto–Kuthungathwa abadubule babulala ingane beduna imoto Kuthiwa abasolwa batholakale nemoto eyasetshenziswa ngesikhathi kudunwa imoto kababa kaDitebogo, nayo le moto kubikwa ukuthi yadonwa elokishini laseMabopane. Amaphoyisa abuye athola umshini wokujema imoto, isibhamu nezinhlamvu. Ukuboshwa kwalaba basolwa kwenzeka ngemuva kokuba ungqongqoshe wamaphoyisa uMnuz Bheki Cele avakashele umndeni walo mfana eyobhonga emswaneni ngoLwesibili.UCele uthembise umndeni ukuthi ithimba elisungulelwe ukuphenya leli cala lizosebenza ngokuzikhandla ukuthola abasolwa abenze lokhu.Yize kuboshwe abasolwa ababili, amaphoyisa aveze ukuthi imoto yalo mndeni eyadunwa ayikatholakali kanti uphenyo luyaqhubeka nokungenzeka kuboshwe abanye abasolwa."
    },
    {
        "content": "KUBOSHWE abaganene emva kokutholakala kwesidumbu seshende lenkosikazi sidindilize esikhotheni, sinamanxeba okugwazwa KwaNdelu, eMthwalume, ngeSonto. Ngokuthola kweSolezwe, isidumbu sikaMkhohliswa Duma (52), obedume ngoMabhilidi, kuthiwa sitholwe ngumuntu ozithele phezu kwaso eduze kwendlela edlula ngaphandle komuzi wabasolwa ngoMsombuluko.Kuthiwa amaphoyisa abashaqe ngokwehlukana abasolwa njengoba kuboshwe owesifazane (48) kuqala emva kokuvuma ukuthi nguye ombulele umufi.Kuthiwa aphinde abuya azolanda umyeni wakhe (85) njengoba kukholakala ukuthi umlekelele ngesikhathi enza umshophi.Nakuba umufi bese kuneminyaka ehlala kule ndawo, kuthiwa izihlobo zakhe azikaveli njengoba kuvela ukuthi ubehambe ehlala emizini yabantu lapho abebamba khona amatoho okukhelela abantu amanzi.Umthombo ocele ukungadalulwa uthe udaba lokubulawa kukamufi luwundabizekwayo endaweni.Ulandisa ngesigameko uthe: “NgeSonto umsolwa nomufi, abebephila ngokuhlale beziphuzele, bagcine ukubonwa belandelana eshibhini lendawo. Kuthiwa umsolwa wayelokhu etshela umufi ukuthi akangalokhu emlandela, ephethe ibhodlela lotshwala.”Uqhube wathi lona wesifazane wagcina ehamba nebhodlela lakhe, umufi waqhubeka wamlandela.“Asazi-ke ukuthi babangeni njengoba etholwe esebulewe ngoMsombuluko,” kusho umthombo odalule ukuthi emva kokutholwa kwesidumbu sikamufi, uma ebuzwa umsolwa ukuthi uphi umufi, waphendula ngelithi “ngimbulele”.Umthombo uveze ukuthi umsolwa njengoba ebeshendeza nomufi ubenaye umyeni kodwa ogugile.“Ungunkosikazi wesithathu wekhehla njengoba bashona ababili abangaphambi kwakhe. Ugana ikhehla nje vele selilidala, yena usangqabashiya,” kusho umthombo othe akekho obengayazi eyokushendeza kukamsolwa nomufi.Omunye umthombo wendawo uveze ukuthi umsolwa ubelala nomufi khona emzini wakhe lapho agane khona njengoba ebengenayo indawo yokuhlala eqondile (umufi).“Ubethi uma esemnyonyobisa kwakhe amgqokise iphinifa bese ethi kumyeni wakhe ngumngani wakhe ohlwelwe, ocela indawo yokulala uzohamba ekuseni, ikhehla lingaboni ukuthi ishende,” kusho umthombo.Uqhube wathi ngelinye ilanga wagcina ebabhadama kwenye indlu waze walishaya ishende.“Lokho akubayekisanga ukushendeza njengoba beqhubekile. Ngisho nezingane zekhehla, ezihlala eThekwini, ziyazi ngakho konke lokhu futhi zikubeka kucace ukuthi azimfuni umsolwa,” kusho umthombo.Ikhansela lendawo, uMnuz Mngoma (igama lakhe elingatholakalanga) lithe libikelwe ngodaba olushaqisayo kodwa belingakayi endaweini ukuyothola imininingwane.“Ngithintiwe ngemikhuba yalo mama obengaziphethe kahle. Kodwa angikwazi ukuphawula kakhulu ngingakayi khona ukuyothola ulwazi olugcwele,” kusho uMngoma othe uzoya namuhla kule ndawo.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseMsinsini abophe abasolwa ababili, oneminyaka engu-48 nonengu-85.“Ukuboshwa kwabo kulandela isigameko lapho kutholwe khona owesilisa (52) esikhotheni eMlamula ebulewe. Ubenenqwaba yezingozi ekhanda,” kusho uNetshiunda.Uthe abasolwa bekulindeleke ukuthi bavele eNkantolo yeMantshi yasoThuthwini izolo."
    },
    {
        "content": "KUVULWE amacala angu-130 ngezinsuku ezintathu zokuvota lapho kuboshwe khona abantu abangu-90 babekwa amacala ehlukene.Lokhu kudalulwe uKhomishana wamaPhoyisa, uGeneral Fannie Masemola esithangamini nabezindaba sophiko lwezokuphepha iNational Joint Operational and Intelligence Structure (NatJoints) ngeSonto ntambamaUMasemola uthe izigameko eziningi zibikwe e-Eastern Cape, KwaZulu-Natal naseMpumalanga.Uqhube wathi linye icala lokubulala elibikwe eWartburg, eKZN.“Ngosuku lokuqala lokuvota okuyisipesheli kubikwe amacala angu-26 kwaboshwa abantu abangu-24. Ngolwesibili kubikwe amacala angu-17, kwaboshwa abayisishiyagalolunye,” kusho uMasemola.Uqhube wathi ngosuku lokuvota, ngoLwesithathu kubikwe amacala angu-37, kwavalelwa abantu abangu-57.UMasimola uthe iningi lababoshiwe lidedelwe ngebheyili kodwa abangu-22 basagcinwe ezitokisini.Lolu phiko luthe lwanelisekile ngezokuphepha nokugcinwa komthetho ngesikhathi sokhetho."
    },
    {
        "content": "Umkhuzi wamaphoyisa eNothern Cape, uLieutenant General Koliswa Otola, ukushayele ihlombe ukuboshwa kwabantu abayisishiyagalombili baseNigeria abasolwa ngokuhlasela amaphoyisa futhi balimaza nezimoto zawo.Amaphoyisa abelandela umkhondo ngomunye wabo osolwa ngokuba nezidakamizwa ngesikhathi kwenzeka isigameko ngoLwesine.Ngesikhathi amaphoyisa esesha, ahlaselwe yiqulu labaseNigeria. Agcine esedubula ngezinhlamvu zenjoloba ukuzama ukubahlakaza.“Omunye wabasolwa uboshelwe icala lokutholakala nezidakamizwa ezingavumelekile, abathathu baboshelwe ukudala udlame emphakathini, bagcinwe esiteshini samaphoyisa eKimberley,” kusho isitatimende samaphoyisa.Kuthiwa ngesikhathi kusalandelwa imigudu yokuboshwa kwabo, abasolwa babulale amawindi esiteshini base bengezelwa amacala okulimaza impahla.Kuphinde kwatheleka elinye iqulu esiteshini lasabisa ngokuziphindislela.Kuthiwa amaphoyisa abaxwayise ngokuthi kumele bahlakazeke nokuyilapho belimaze khona izimoto zawo, kwabashowa abanye abane.U-Lieutenant General Otola usigxekile lesi senzo wathi abaphazamisa ukusebenza kwamaphoyisa, bazobhekana nengalo yomthetho.“Ngeke sikwamukele lokhu futhi sisahlola abasolwa ngokusebenzisana neHome Affairs ukuthola ukuthi basezweni ngokusemthethweni yini,” kusho uLt Gen   Otola"
    },
    {
        "content": "AKHALELWE ngamasongo kaSigonyela amadoda okusolakala ukuthi ayimigulukudu ebikade isibhubhisile ekugqekezeni nasekujamiseni ama-signal ezimoto eThekwini.Lawa madoda kulindeleke ukuthi avele eNkantolo yeMantshi yaseThekwini.Kubikwa ukuthi eyodwa yawo ibanjwe oqotsheni ngamaphoyisa ngesikhathi igqekeza imoto eSydenham, eThekwini ngoLwesihlanu.Okhulumela amaphoyisa KwaZulu-Natal, uLieutenant Colonel Nqobile Gwala uthe ngoLwesihlanu ngamadina amaphoyisa aqaphele imoto iHaval enombala obomvu ebikade isolisa.Uqhube wathi lemoto beyikade inezinombolo okungezona ezayo futhi beyipakwe eduzane kwendlu yesonto.“Amaphoyisa abelokhu eyibeke iso lemoto. Kube sekwehla kuyona owesilisa oqonde emotweni iToyota Etios empunga ebikade ipakwe eduzane kweHaval. Le ndoda izame ukuvula lemoto isebenzisa ukhiye wokuzakhela,” kulandisa uLt Col Gwala.Uqhube wathi le ndoda ivulile yangena ngaphakathi emotweni iToyota kwathi ngesikhathi isakwaqazisa, isizama ukuyidumisa iyebe, yavele yathelekelwa amaphoyisa ayibamba.Kuvela ukuthi le ndoda ibe isiqhutshwa ibuyiselwa emotweni iHaval ebiyehle kuyona kwaficwa ngaphakathi amadoda amabili ezihlalele.“Amaphoyisa ayiseshile iHaval. Lawa madoda atholakale nezinto eziningi ezisetshenziswayo uma kugqekezwa noma kujanyiswa i-signal yemoto. Abe eseboshwa womathathu abekwa icala lokuzama ukuduna imoto nelokutholakala nezinto zokuyigqekeza,” kusho uLt Col Gwala."
    },
    {
        "content": "BAKHALELWE amasongo kaSigonyela abantu abathathu okusolwa ukuthi basabise owesifazane bemphoqa ukuthi avotele liphi iqembu lezepolitiki.Abasolwa abaneminyaka ephakathi kuka-48 no-55 kulindeleke ukuthi bavele eNkantolo yeMantshi yaseRitavi ngoLwesine.Amaphoyisa athi ngoLwesibili babikelwe owesifazane okuthiwa ufike esikhungweni sokuvota esikoleni iXibukulwana Secondary, eRunnymede, eyovota.Kusolakala ukuthi kuqhamuke abesifazane ababili nowesilisa abambuze ukuthi uzovotela yiphi inhlangano yepolitiki.Kubikwa ukuthi lo wesifazane ube esebatshela ukuthi ivoti lomuntu liyimfihlo.Kusolwa ukuthi laba abathathu bavele bamsabisa bamyalela ukuthi avotele liphi iqembu ngoba uma engakwenzi lokho, uzobe ebeka impilo yakhe engcupheni.Okhulumela amaphoyisa eLimpopo, uBrigadier Hlumani Mashaba, uthe umgilwa ube esebika udaba lwakhe kubasebenzi bekhomishini yokhetho i-IEC, ababe sebebikela amaphoyisa.UMkhuzi wamaPhoyisa eLimpopo, uLieutenant General Thembi Hadebe, uthe ukuboshwa kwalaba abathathu kungeminye yemizamo yabo yokulwa nodlame nokuqinisa ezokuphepha ngalesi sikhathi sokhetho."
    },
    {
        "content": "Amaphoyisa aKwaZulu-Natal abophe abasolwa abayisikhombisa eKombe, phakathi kweNkandla naseMsinga, ngezinsolo zokutholakala nezibhamu okukhona kuzo ama-AK47 nezinhlamvu okungekho emthwethweni ngoMsombuluko ekuseni.La madoda, aneminyaka ephakathi kuka-27 no-75, aboshwe ngemuva kokuthi amaphoyisa elunywe indlebe ngawo.Amaphoyisa athe kungenzeka ukuthi kunomuntu osindile obezobulawa yila madoda njengoba eboshiwe nje.“Abayisithupha baboshwe ngemuva kokutholakala ne-AK47, i-308 yokuzingela nezibhamu ezincane ezintathu zonke ebezinezinhlamvu,” kusho amaphoyisa esitatimendeni.Athe umkhankaso wawo udlulele kwenye indawo lapho kuboshwe khona umsolwa oyedwa otholakale nezibhamu ezingekho emthethweni.“Ngesikhathi efika kule ndawo owesilisa oyedwa uboshwe ngemuva kokutholakala ne-AK47 ne-.38 special revolver nezinhlamvu. Bonke abasolwa bagcinwe esiteshini saseMuden futhi bazovela eNkantolo yeMantshi yaseGreytown maduze,” kusho amaphoyisa."
    },
    {
        "content": "KUBOSHWE amadoda amabili akade engaphandle ngoshwele onikezwa iziboshwa njengoba ayekade etholwe enecala lokubulala isaguga oThongathi, eThekwini.Abasolwa kulindeleke ukuthi bavele enkantolo namuhla ngamacala amahlanu ababekwe wona.Kubikwa ukuthi ngoLwesithathu, amaphoyisa abizelwe emzini osepulazini iWaterfall ebekade ugqekeziwe kwebiwa. Umnikazi wawo oneminyaka engu-69 nemoto yakhe bengabonwa nangalukhalo.Kuthiwa amaphoyisa esevula idokodo ngokulahleka komuntu kanye namacala okungelokugqekeza nelokweba.Okhulumela amaphoyisa KwaZulu-Natal, uColonel Robert Netshiunda, uthe ngoMgqibelo, uphenyo lwamaphoyisa aseMhlali luholele ekuboshweni kukamsolwa esitolo esidayisa ukudla.“Utholwe nesibhamu nezinhlamvu okungokwendoda ebikwe ukuthi ilahlekile. Uphenyo luholele ekuboshweni kukamsolwa wesibili otholwe nemoto nezimpahla okusolakala ukuthi zebiwe ngesikhathi kugqekezwa,” kusho uNetshiunda.Kuvela ukuthi uphenyo olunzulu lwamaphoyisa luwaholele epulazini lamoba eWaterfall, lapho kutholakale khona isidumbu sesaguga obekubikwe ukuthi silahlekile.Isidumbu besikade sisongwe ngoplastiki abamnyama saboshwa ngezintambo salahlwa ekujuleni kwesimoba.UNetshiunda uthe abasolwa babe sebebekwa amacala, okungelokubulala, elokugqekeza nokweba, elokuphatha isibhamu nezinhlamvu ngokungemthetho okusolakala ukuthi kwebiwe kulo muzi.“Uphenyo kwesikhashana wamaphoyisa luvundulule ukuthi abasolwa bebekade bengaphandle ngoshwele onikezwa iziboshwa,” kusho uNetshiunda.Ngokusho kwenkampani yonogada iReaction Unit South Africa (Rusa) esitatimendeni, umufi ubekade enamasonto amabili agcina ukubonakala ephila.Okhulumela iRusa, uMnuz Prem Balram, uthe babikelwe ngamalungu omndeni kamufi ukuthi bagcina ukumbona ephila ngesikhathi beze kwakhe emgubheni wosuku lwakhe lokuzalwa. "
    },
    {
        "content": "BABHADLE ezitokisini abesifazane ababoshelwe amacala okukhipha imiphefumulo yabesilisa ezigamekweni ezimbili ezehlukene ezenzeke eMandeni, emasontweni amabili elandelana.Esigamekweni sakamuva esenzeke izolo, kuboshwe owesifazane oneminyaka ewu-30 ngecala lokubulawa kukaMnuz Ayanda Ngobese waKwaSithebe, khona eMandeni, okuthiwa ugwaziwe. Kuthiwa uNgobese nomsolwa bangabangani kanti bebezihlalele bephuza kwenye indawo yokucima ukoma elokishini e-Chappies, ngesikhathi kuqubuka ingxabano phakathi kabo. Kuthiwa umsolwa ukhiphe ummese wamgwaza, ngaphambi kokuthi anyamalale, kanti umgilwa uphelele emtholampilo. Umsolwa ubeseboshwa amaphoyisa izolo, kanti kulindeleke ukuthi avele enkantolo namhlanje.Kwesinye isigameko esenzeke ngesonto eledlule, uMnuz Siyanda Mpanza (35) ongowokudabuka eMangethe, okuthiwa ubeqashe nentombi yakhe uNksz Samkelisiwe Bhengu KwaSithebe, kusolwa ukuthi babe nengxabano eholele ekutheni imgence ngegeja, washona emva kwesikhashana engeniswe emtholampilo.Umfowabo kamufi uMnuz Siphamandla Mpanza elandisa Isolezwe, uthe umfowabo ubehlala nentombi yakhe beqashe KwaSithebe, ngenxa yamatoho kanti iwumuntu owaziwayo nakubo njengoba besekunesikhathi bathandana.“Umastende uthe uzwe kunomsindo obekukhombisa ukuthi bayaxabana okuthe emva kwesikhathi kwathula. Kukholakala ukuthi umsolwa umgence ngegeja ebelikhona endlini, kanti eqeda ukwenza lokho, uphumile endlini wamkhiyela waze wabuya ngezintatha ngakusasa kulokho bexabane kuqala ukuhwalala,” usho kanje.Uthe umastende uvukile waphoqa umsolwa ukuthi avule endlini ngoba uzwile ukuthi bebexabana, okuthe uma bevula umfowabo ubesevele kade eqalile ukopha emva kokugencwa, kanti ushonele emtholampilo eSundumbili.Okhulumela amaphoyisa KwaZulu-Natal, uColonel Robert Netshiunda, ukuqinisekisile ukuthi amaphoyisa aseSundumbili aphenya amacala okubulala nokuthi abasolwa baboshiwe. Uveze ukuthi uNksz Bhengu uvelile ngesonto eledlule njengoba kulindeleke ukuthi aphinde avele kuleli sonto."
    },
    {
        "content": "KULINDELEKE ukuthi avele eNkantolo yeMantshi yaseMtshezi maduze ngecala lokubulawa kobengumsolwa, amaphoyisa amabili aboshwe ngoLwesibili.Kuthiwa umgilwa oneminyaka ewu-29 obengumsolwa ecaleni elithile kubikwe ukuthi udukile ngoLwesibili emva kokuthi ebonakale ethathwa amaphoyisa enkabeni yedolobha eMtshezi, okuthe ngokuhamba kwesikhathi kwatholakala isidumbu sakhe.Okhulumela uphiko olubhekelele ukuziphatha kwamaphoyisa, i-Independent Police Investigative Directorate (Ipid) uMnuz Phaladi Shuping, uthe abaphenyi abangaphansi kwalo luphiko banikele endaweni yesigameko lapho kutholwe khona isidumbu sikamsolwa baqhuba uphenyo lwabo olunzulu.“Lo luphiko luthole umbiko othi amaphoyisa amathathu aseMtshezi abelandela umkhondo ngomsolwa okuthe ngokuhamba kwesikhathi watholwa ebulewe. Kuboshwe amabili, elisebenzela esiteshini saseWembezi nelisebenzela eMabhanoyini,” usho kanje.Uthe uphenyo lwe-Ipid luholele ekutheni kuhlonzwe abasolwa, zabakhalela."
    },
    {
        "content": "Likhalelewe amasongo kaSigonyela, ikhansela le-IFP kuMasipala waseNdumeni, okuthiwa libanjwe oqotsheni nezinkomo okukholakala ukuthi zintshonthwe epulazini lomlimi oseDannhauser.Umsolwa okuthiwa ubuye abewumfundisi ebandleni lamazayoni (igama lakhe eligodliwe aze avele enkantolo), kuthiwa uboshwe nomunye abebehamba naye izolo, kanti kulindeleke ukuthi bavele eNkantolo yeMantshi yaseDundee namhlanje.Okhulumela amaphoyisa esifundeni Umzinyathi, uConstable Siyabonga Nkwanyana, uthe kuboshwe amadoda amabili aneminyaka ephakathi kwengu-41 no-52 okulundeleke ukuthi avele enkantolo maduze.“Abasolwa baboshelwe ukutholakala nezinkomo okusolwa ukuthi zebiwe, kanti amaphoyisa ababophe endaweni yaKwaSithole, ngeSonto. Bebehamba ngemoto eyiveni ebidonsa inqola, emgwaqweni u-R33 ngesikhathi iphoyisa ebelisemsebenzini liqaphela ukuthi kunezinkomo ezine phakathi enqoleni.   Liqonde emotweni ukuhlola amaphepha agunyaza ukuthuthwa kwemfuyo, lathola ukuthi kunokusolisayo, imininingwane ayibhaliwe ngendlela okudingeka ngayo,” kusho uNkwanyana.Uthe abasolwa bahlulekile ukunikeza amaphoyisa incazelo eqondile ekutheni izinkomo bazithathe kuphi nokuthi bebezihambisa kuphi. Uphiko lwamaphoyisa olulwa nokuntshontshwa kwemfuyo eGlencoe kuthiwa liqale ophenyo, umnikazi wezinkomo kwatholakala ukuthi ngowaseDannhauser, izinkomo zabuyiselwa kuye."
    },
    {
        "content": "SIZOLALELWA ngoMsombuluko eNkantolo yeMantshi yaseMbumbulu, isicelo sebheyili sekhehla, okuthiwa libanjwe oqotsheni ngunogada wesikole livalele izelamani zamantombazane ezincane, okuthiwa lizibhudubeze zidlula ngakwakhe ziya esikoleni.UMnuz Philo Walton Mbambo (64) wase-Adams Mission, eThekwini, okuvele ukuthi uyinhlalisuthi kwelinye lamabandla, uvele kule nkantolo ngoMsombuluko, emva kokuthi eboshwe ngesonto eledlule ngecala  lokunukubeza ngokocansi abagilwa  abaneminyaka ephakathi kuka-12 no-14. Kuthiwa abagilwa bafunda kwesinye sezikole ezikhona endaweni, ubebavimba uma bedlula ngakwakhe beya esikoleni.Bese kungokwesibili umsolwa evela kule nkantolo, kanti inqume ukulihlehlisela uMsombuluko icala abhenekene nalo ngenxa yokuthi amaphoyisa asazoyoqinisekisa ikheli lakhe.Unina wabagilwa elandiswa Isolezwe ngokwenzeka, uthe umsolwa usebenzise ukuthi wakhe eduze kwendlela lapho edlulela esikoleni.“Bengingakaze ngimbone, ngiqale ukuzwa nje sengibizwa esikoleni sezingane, kuthiwa angiphuthume. Angihlali nezingane ngibamba amatoho, zihlala noninakhulu.  Ngesikhathi kufika isigijimi sithi ngifunwa esikoleni, ngenhlanhla ngangingasebenzi ngalolo suku, ngisekhaya,” usho kanje.Uthe elandiswa, umsolwa ubonwe wumakhelwane oqaphele ukuthi uvalele izingane zamantombazane njengoba bese kunesikhathi zingenile endlini.Kuthiwa umakhelwane kamsolwa uphuthume esikoleni wayobika, nebala unogada wesikole uzithele kumsolwa ebophe umgilwa izandla nezinyawo, okuvele ukuthi ubeseqedile ukunukubeza omncane esehlela ukudlulela komunye.Uthe izingane ziveze ukuthi ubengaqali, bese kungokwesithathu, omncane selokhu emqale ngonyaka odlule kanti omdala ubesemnukubeza okwesibili. Kuthiwa ubethi  abasome, abangcolise emathangeni, kwesinye isikhathi ebaphoqe bavume ashutheke isitho sakhe sangasese endaweni yokuzikhulula. Kuthiwa abagilwa ubeqale abaphoqe ukuthi babuke i-video yocansi ngaphambi kokuthi agile umkhubaUnina wabagilwa uthe emva kokuthi umsolwa ebanjiwe ngesikhathi engakaboshwa, ufikile kubo kwabagilwa okuvela ukuthi akekho umuntu wesilisa ohlala khona, wathi abangayilaleli into eshiwo esikoleni. Kuthiwa uthe bavele othisha bayamzonda kodwa bamphebeza ngoba nodokotela wayeseqinisekisile ukuthi izingane zinukubeziwe."
    },
    {
        "content": "UKUFAKWA kwamakhamera anele, ukulawula izikhathi zokusebenza kwamabhizinisi amancane nokuqinisekisa ukuthi abantu abahlala emabhilidini aseThekwini bakuwo ngokusemthethweni, kungalekelela ekwehliseni izigameko zobugebengu ezibatshazwayo ePhoyinti, edume ngokuhlala abantu bokufika.Lokhu kuvele enkulumweni kaKhomishana wamaPhoyisa KwaZulu-Natal, uLieutenant General Nhlanhla Mkhwanazi, ngesikhathi ekhuluma nabezindaba kuqhubeka umkhankaso wamaphoyisa neminyango kahulumeni wokukhuculula emabhilidini. Kulo mkhankaso amaphoyisa abehambisana noMnyango wezaseKhaya nowezoBulungiswa. Kuthe ngoLwesibili bagasela kungazelelwe emabhilidini ayisithupha asePhoyinti, kwaboshwa abangu-123 bokufika abahlala kuwo benganazimvume zokubakuleli.Kuvundulululwe izidakamizwa nemali engumbombayi engamadola aseMelika, elinginiswa no- R4,1 million wemali yakuleli.UMkhwanazi uthe umasipala kumele uqinise kakhulu kweminye imithetho, njengokubeka isikhathi esiqondile sokuvalwa kwamabhizinisi njengoba ethe kukhona asebenze ubusuku bonke kungekho sizathu esiqinile sokwenze njalo. Ubale kuwo izindawo zokucwala izinwele nezitolo zokudla ezincane, athe izigilamkhuba zicasha ngakho uma ziphusha umshikashika wazo esithe.“Inkinga yethu enkulu njengamaphoyisa, kunamabhilidi anganakiwe othola ukuthi abanikazi bawashiya phansi, athathwa ngokungekho emthethweni ngabathile. Bahlukaniselana ngawo baqashise, ngakho kukhona abahlala khona abakhokhiswa imali yokuqasha ngendlela engaqondile,” usho kanjeUthe ukwengeza amakhamera ukuqinisekisa ukuthi yonke into eyenziwa edolobheni iyaqopheka, kungenza kube lula ukulwa nobugebengu.Uthe abanye kutholakala ukuthi endaweni okurenta kuyo abantu enemibhede emibili, kuhlala abangu-20. Abantu bayashintshana, abanye balala ebusuku abanye balale emini, okwenza naphakathi kwamabili uthole kunabantu abehla benyuka emgwaqweni ungazi ukuthi benzani, okuphazamisa kakhulu izivakashi.Emabhilidini okugaselwe kuwo kutholwe ukuthi elinye yibhilidi likamasipala kanti kunothile okhokhisa i-renti kulo ngokungemthetho, othathwe amaphoyisa wayophoswa imibuzo. Kulo mkhankaso kuphinde kwavundululwa izinhlamvu ezingu-117 zezibhamu ezehlukene, kanti kunqanyulwe ukuphakelwa kwamanzi nogesi emabhilidini amabili okukholakala ukuthi kungenwe kuwo ngokungemthetho.Yize kunezinsolo ezibeka kabi amaphoyisa esiteshini samaphoyisa esisePhoyinti zokusebenzisana nezigebengu, kodwa uMkhwanazi ugcizelele ukuthi amaphoyisa  asebenza ngokuzikhandla ukulwa nabo nakuba ekhona amazambane abolile. Uveze ukuthi yinqwaba yamaphoyisa kulesi siteshi aseboshiwe ngenxa yalezi zinsolo.UNdunankulu wesifundazwe, uMnuz Thami Ntuli neMeya kuMasipala weTheku uMnuz Cyril Xaba, bebengabanye abebehola lo mkhankaso.UNtuli uthe imikhankaso enjengalena izoqhubeka, kanti akuwona nje kuphela amabhillidi okungenwe kuwo ngokungemthetho aseThekwini okugaselwa kuwo, kodwa nakwezinye izindawo."
    },
    {
        "content": "UKHOMISHANA wamaPhoyisa KwaZulu-Natal, uLt Col Nhlanhla Mkhwanazi uthi azoboshwa amaphoyisa aphula umthetho ngoba akekho umuntu ongaphezu komthetho.Usho lokhu emuva kokuboshwa kwephoyisa elisebenza esiteshini saseMpumalanga, eHammarsdale elibhekene necala lokushaya ngenhloso yokulimaza intombi yalo.Lesi sigameko kuthiwa senzeke emgwaqweni uMthoko Mkhize ngeSonto.Intombi yaleli phoyisa, uNksz Thandeka P Ngcongo inikele ezinkundleni zokuxhumana yabhala ukuthi amaphoyisa esiteshi iMpumalanga, eHammarsdale anqabile ukuyivulela icala uma iveza ukuthi ishaywe yiphoyisa elisebenza kulesi siteshi.Lona wesifazane izolo ukuqinisekisile ukuthi likhona icala elivuliwe ngalesi sigameko.Izolo ntambama amaphoyisa aqinisekise ukuthi nalo wesifazane ugcine eboshiwe ngecala lokushaya nokucekela phansi impahla emuva kokuthi iphoyisa nalo livule icala. Ngokwamaphoyisa,  lo wesifazane ulishayile walimaza isicabha semoto yalo. Kuvela ukuthi bobabili bebedle amanzi amponjwana. Lusaqhubeka uphenyo. ULt-Gen Nhlanhla Mkhwanazi uthe akekho umuntu ongaphezu komthetho, ngisho namaphoyisa. Leli phoyisa lizovela enkantolo ngoLwesine.Uveze ukuthi seluqalile nophenyo ngezinsolo zokuthi kunamaphoyisa anqabile ukuvulela owesifazane icala ngesikhathi ezobika ngokushaywa kwakhe esiteshini samaphoyisa.Uma kukhona okubambekayo ngalezi zinsolo, uMkhwanazi uthe kuzoqala izinhlelo zokuqondisa ubugwegwe, ezizolandela imigomo yokusebenza kwamaphoyisa.Uthe amaphoyisa alusukumela phezulu udaba lodlame olubhekiswe kwabesifazane elandela umthetho iDomestic Violence Act. Udonse ngendlebe amaphoyisa ukuthi abe yisibonelo esihle.“Abesifazane nezingane kufanele bazizwe bephephile uma kukhona amadoda, kufanele bazibone bephephe kakhulu uma kukhona amaphoyisa noma ngabe engasebenzi.“Amaphoyisa kufanele abe yisibonelo esihle, alwa nalo lonke uhlobo lobugebengu olubhekiswe kwabesifazane nezingane.“Uma amaphoyisa enza noma ngabe yiluphi uhlobo lobugebengu, sizokwenza isiqiniseko sokuthi abhekana nomthetho,” kusho Lt-Gen Mkhwanazi.Khonamanjalo uNgqongqoshe wezokuThuthukiswa koMphakathi KwaZulu-Natal, uNkk Nonhlanhla Khoza uzwakalise ukushaqeka ngezigameko zokuhlaselwa kwabesifazane ezithinta amaphoyisa.Uzigxekile lezi zigameko esho nokuthi kumphethe kabi ukuthi amaphoyisa okufanele avikele abantu, yiwona anodlame.Ube esedlulisa amazwi enduduzo emndenini wephoyisa lesifazane likaMasipala weTheku eligwazwe labulawa ngobeyisoka lalo naye obeyiphoyisa likamasipala.Ubuye wagxeka ukushaywa kanzima kukaNksz Ngcobo wathi amaphoyisa kufanele awaphenye kabanzi lamacala athinta amaphoyisa noma ngabe enziwe wozakwabo.Uveze ukuthi sebekhiphe ithimba losonhlalakahle elizosiza imindeni ethintekayo.“Kusiphethe kabi ukuthi amaphoyisa enze lezi zigameko. Njengoba sekukhona ababoshiwe sikholwa ukuthi umthetho uzothatha indawo yawo. Sifuna izinkantolo zenze isibonelo ngabenzi balobu bugebengu obubi. Kufanele kucace ukuthi akekho ongaphezu komthetho,“ kusho uNkk Khoza."
    },
    {
        "content": "KUBOSHWE amadoda amabili enye yawo ebikade ingaphandle ngoshwele onikezwa iziboshwa ngecala lokudlwengulwa kubulawe intombazane ebiwumfundi kaGrade 11.Abasolwa ababili baboshwe ngokwehlukana eMalukazi naKwaShembe, eClermont.Isidumbu sikaWandile Aphiwe Ngcobo, obefunda eDurban Girls Secondary, satholakala sinamanxena okugwazwa emzimbeni siboshwe izandla futhi sivalwe umlomo nge-pentihose kubo eMlaza ngoLwesibili ngoMeyi 28 nonyaka.Kwebiwa iTV ne remote, idecoder neselula kamufi okusolakala ukuthi waqale wadlwengulwa.Okhulumela amaphoyisa KwaZulu-Natal, Brigadier Jay Naicker uthe abasolwa baneminyaka engu-25 nengu-39.UNaicker uthe abaphenyi basebenze ubusuku nemini beqoqa ubufakazi.“Uphenyo luholele ekuboshweni komsola oneminyaka ewu-25 otholakale nefoni kamufi ngoMgqibelo eMalukazi. Kuphinde kwaboshwa umsolwa oneminyaka ewu-39 ngesikabhadakazi ngeSonto KwaShembe, eClermont. Ubekwe icala lokudlwengula nelokubulala. Lo msolwa ubengaphandle ngoshwele onikezwa iziboshwa,” kusho uNaicker.Uthe abasolwa kulindeleke ukuthi bavele enkantolo maduze."
    },
    {
        "content": "Kulindeleke ukuthi avele eNkantolo yeMantshi eThekwini namuhla ngoLwesihlanu umsolwa oboshelwe ukudayisa upharafini ngokungemthetho eSiphingo ngoLwesine.Umsolwa, oneminyaka engu-55, uboshwe woKlebe ngokudayisa ngaphandle kwemvume.Okhulumela oKlebe uLieutenant Colonel Simphiwe Mhlongo, uthe bathole ulwazi ngokwenziwa wumsolwa base benikela lapho esebenzela khona.“Ngesikhathi befika bafice amaloli amabili ediliza upharafini. Umnikazi wendawo utshele amalungu ethu ukuthi uqale ibhizinisi  ngonyaka odlule,” kusho uMhlongo.Uthe wahlawuliswa u-R10 000 ngokusebenzisa indawo engenaso isitifiketi sobungozi nokugcina impahla enobungozi ngaphandle kwemvume. Umshayeli uhlawuliswe uR5 000 wokuthulula ngaphandle kwemvume.“Umnikazi webhizinisi uboshelwe ukudayisa ngaphandle kwemvume.”"
    },
    {
        "content": "ULALE ebaliwe umlisa osolwa ngokubulala ngesihluku ibhungu lasesigodini saKwaShange, eSpringvale, eXobho. Umsolwa ushaqwe ngamaphoyisa asesiteshini saseHighflats izolo emini emuva kokusoleka ekubulaweni kukaMnuz Nkanyiso Mhlongo-Latha ngalolu suku. Ngokusho kukayise omncane kamufi, uMnuz Sthembiso Latha, umsolwa uqhutshwe ngamaphoyisa wayowakhombisa lapho abulalele khona indodana yomfowabo.ULatha uthe umufi uhlaselwe ngezithuba zabo-5 kuya ku-6 ntambama ngeSonto. “Sengathi ubekomunye umuzi wakwaZuma obekunetiyana khona lapha endaweni yangakithi eSpringvale. Usuke khona ngabo-4 ntambama ewumuntu ozowela emfuleni aye entombini yakhe. Akabange esawela-ke lapho ezansi.” Uthe ube esehlaselwa wumuntu thizeni. “Akwazeki noma lo muntu uqhamuke ngemuva noma baficane lapho kodwa mina ngimfice enezingozi ngemuva. Emklabhile, wamgenca. Wamnquma intamo, wabe esemhlahlela nasesifubeni. Uthulele lapho.” ULatha uthe yena umfice ngezintathakusa ngabo-2 ngoMsombuluko eseshonile.Imizamo yokuthola ukuphawula kwamaphoyisa aKwaZulu-Natal ayiphumelelanga kwaze kwashaya isikhathi sokushicilela."
    },
    {
        "content": "BADIDEKILE kuboshwa oshelwe wumuzi esayoncenga inkosikazi akade exabane naye yagoduka, ukuba ibuye ekhaya eNtaphuka, eNdwedwe.Omakhelwane bendoda (54) eboshwe emuva kokushelwa wumuzi, bathi kuyadida ukuboshwa kwayo emuva kokwehlelwa wumshophi wokushelwa yisithabathaba somuzi.Kuthiwa umuzi wayo ushe ebusuku bangoMsombuluko emuva kokuthi ishiye ikhandlela likhanya yayoncenga unkosikazi ohambe waya kubo emuva kwengxabano.Isolezwe lithole ukuthi kuye kwaba nokuhilizisana ngamazwi phakathi kwendoda nenkosikazi yayo ngesikhathi indoda ivakashelwe ngumngani obephethe utshwala ngenhloso yokuthi babuphuzele emzini wale ndoda.Kuthiwa inkosikazi iye yacela ukuthi utshwala buyophuzelwa kubo kwendoda, hhayi emzini wabo njengoba ingumuntu osontayo.Indoda inqabile yahlala kwayo nomngani baphuza utshwala yagcina ihilizisana nomkayo.Kuthiwa ibe isimphelezela umngani sebeqedile ukuphuza yathi uma ibuya ingxabano yaqhubekela phambili.UMnuz Zibonele Ngcobo wenhlangano esiza umphakathi iNdwedwe Development Commitee, uthe bathole ukuthi emuva kwengxabano unkosikazi uye washiya umuzi wakhe wabuyela kubo, okungekho kude kakhulu nomuzi wayo.Indoda kuthe sekwehle ulaka yamlandela, yashiya ikhandlela likhanya njengoba bese kumnyama ngenhloso yokuyoncenga umkayo ukuba abuye.\"Ibuye umuzi ususha kungasekho ukuthi ingangena egumbini obekushiywe kulo ikhandlela izame ukucisha. Ngiyile nami ngiyohlola isimo ngathola ukuthi kusele urawondi kuphela isithabathaba somuzi sishile. Ngesikhathi ngiya khona ngifice kunenkonzo nomama womuzi angikwazanga ukukhuluma naye ngoba ubelethelwe umkhuleko kulo rawondi osele,\" kuchaza uNgcobo.Uthe baxakekile uma sekuboshwa umnumzane wekhaya ngoba abazi nokuthi icala livulwe nini nokuthi livulwe wubani.Ucele usizo kumasipala nakubo bonke abantu baKwaZulu-Natal ukuze kusize umndeni oshelwe. Uveze ukuthi usele nokugqokile, kushe omazisi nezincwadi zendodana yakhona efunda u-matric.UConstable Thenjiswa Ngcobo wamaphoyisa KwaZulu-Natal, uthe amaphoyisa aseNdwedwe aphenya icala lokucekela phansi umuzi emuva kwesigameko lapho kusolakala ukuthi indoda (54) ishise umuzi wayo eNtaphuka ngoJuni 24.Kulindeleke ukuba ivele enkantolo yeMantshi yaseNdwedwe namuhla (kusasa)."
    },
    {
        "content": "Kuboshwe owesilisa (33) ngezinsolo zokudlwengula indodakazi (15) yentombi yakhe phakathi kumaMashi noJuni 2023 eSpitspunt, eMarlerekeng, eLimpopo.Okhulumela amaphoyisa kulesiya sifundazwe uColonel Malesela Ledwaba esitatimendeni uthe, ngokolwazi abalutholile, umgilwa uze wagonyuluka ngalokhu kunina ngeSonto.Uthe kuze ngemuva kokuthi unina nesoka bebe nengxabano eshubile ngobudlelwano babo.“Kusolwa ukuthi umsolwa wanukubeza umgilwa kabili ngezinsuku ezahlukene. Isigameko sokuqala senzeka ngesikhathi unina eye ezitolo kwathi esesibili senzeka esemsebenzini. Ngemuva kokuthi umgilwa etshele unina, umsolwa ubalekile,” kusho uLedwaba.Uthe amaphoyisa abikelwe ngesigameko kwabe sekuvulwa icala lokudlwengula.NgoMsombuluko umsolwa ubanjwe ecashe eLefiso.Kulindeleke ukuthi avele eNkantolo yeMantshi yaseSiyabuswa  ngoLwesine."
    },
    {
        "content": "BASOBISHINI othisha besifazane ababili basesikoleni saseNanda, iMatabetulu Primary, ngenxa yezinsolo zokufihla udaba lokudlwengulwa komfundi wesifazane kaGrade 4 wakulesi sikole. Isolezwe lithole ngomthombo walo ongaphakathi kulesi sikole ukuthi uNkk Nonhlanhla Gumede noNksz Gugu Hlanguza bakhalelwe ngamasongo kaSigonyela emuva kokutholakala ukuthi bathula nodaba olungaka. Umthombo uhlebele leli phephandaba ukuthi umfundi (13), eligodliwe igama lakhe ukuvikela isithunzi sakhe, wabikela labo thisha ukuthi wadlwengulwa ngumlisa oyisihlobo sakhe futhi ogada kulesi sikole. Kuthiwa labo thisha kabazange basibika lesi sigameko kwiziphathimandla zesikole nasemaphoyiseni. Baqoma ukufela ngaphakathi okwebutho likaZulu. Okhulumela amaphoyisa aKwaZulu-Natal, uConstable Thenjiswa Ngcobo, ukuqinisekisile ukushaqwa ngamaphoyisa asesiteshini saseMtshebheni kukaNkk Gumede noNksz Hlanguza ngoLwesihlanu olwedlule.\"Amaphoyisa aseNanda abophe abesifazane ababili ngokwehluleka ukubika ngesehlakalo sokudlwengulwa kwengane. Kusolwa ukuthi intombazane eneminyaka ewu-13 yabikela othisha ukuthi inukubezwe wuninalume wayo kodwa othisha bangalubika lolu daba emaphoyiseni. Idokodo libe seludluliselwa ophikweni lwamaphoyisa aseNanda olulwa nodlame lomndeni, ukuvikelwa kwezingane nezigameko zokudlwengula ukuze luqhubeke nophenyo. Laba bantu besifazane baboshwe ngoJuni 14, 2024.\"UConstable Ngcobo uthe othisha bavele phambi kweNkantolo yeMantshi yaseNtuzuma ngoLwesithathu. \"Icala lihlehliselwe u-Agasti 2, kulo nyaka,\" kuphetha uConstable Ngcobo.Ethintwa okhulumela uMnyango wezeMfundo kulesi sifundazwe, uMnuz Sihle Mlotshwa, uthe bayaleshwama lolu daba. Yize kunjalo kodwa uthe sebeyalele umqondisi wezeMfundo esiFundeni sasePinetown ukuba abaphenyele kabanzi. “Siphatheke kabi futhi kusidinile ukuzwa izindaba ezibuhlungu kangaka. Sinethemba lokuthi umthetho uzodlala indima yawo,” kuphetha uMlotshwa.Isolezwe libuye lahabula ukuthi nomalume wengane naye ukhalelwe ngozankosi kanye nabo othisha."
    },
    {
        "content": "ISAKHAMUZI saseNigeria siboshelwe ukutholakala nezidakamizwa ebizithusheke kuma-headphones esikhumulweni sezindiza i-OR Tambo, eGoli.Le ndoda okuthiwa idayisa izimpahla emgwaqweni iboshwe ngoLwesihlanu ebusuku ngesikhathi yehla endizeni ebikade isuka eSao Paulo, eBrazil izothatha enye ilibangise eNigeria.Lo mlisa waseNigeria kuthiwa wehle endizeni wahlangana nomsebenzi ohlanza le ndawo wanikeza yena lama-headphones asetshenziswa endizeni.Amaphoyisa asole ukuthi kukhona okushaya amanzi phakathi kwalaba bobabili asondela, aqaqa lama-headphones athola icocaine igxishwe phakathi.Kuthiwa lo msebenzi ukwazile ukuphunyuka kulesi sidididi wadla phansi njengoba ethungathwa amaphoyisa.Amaphoyisa athi umsolwa ungomunye wabantu abayisishiyagalolunye ababoshwe kulezi nyanga ezimbili betholwa nezidakamizwa ezingabiza ngaphezu kukaR13 million. Leli nani lifaka phakathi neCocaine engabiza uR12 million eshaqwe e-OR Tambo International Airport.UKhomishana wamaPhoyisa uGeneral Fannie Masemola uthe iNingizimu Afrika akuyona inkundla yokugcwaneka izigebengu.Ushayele ihlombe amaphoyisa abophe umsolwa wagcizelela ngokuthi izaphulamthetho zizobhekana kanzima nengalo yomthetho."
    },
    {
        "content": "KUBOSHWE umholi we-ANC oqavile esifundeni iTheku okuthiwa uthathwe nabaqaphi bakhe ngezinsolo zokushayela budedengu nokutholwa nezibhamu ezingenazo izimvume. Lo mholi ongeke adalulwe okwamanje uboshwe ngoLwesithathu ebusuku.Lo mholi wesilisa unesikhundla esiqavile esigungwini sesifunda kodwa akajutshiwe esikhundleni sikahulumeni noma kumasipala. Ungumuntu osebenza ngokugcwele ehhovisi le-ANC esifundeni iTheku.Izingede zeSolezwe zithi lo mholi utholwe eshayela budedengu imoto engenazo nezinombolo. Kuthe uma eboshwa kwashaqwa nezibhamu kwaboshwa nabaqpahi bakhe ababili.Kuthiwa amaphoyisa oKlebe nawomkhandlu weTheku asebenze ngokubambisana ukubopha lo mholi. Kuthiwa uyiswe esiteshini samaphoyisa eDurban North nokuyiwona aphethe udaba lwakhe. Kuvele nokuthi ngesikhathi eboshwa kutholwe izishaqane zemali okungaqondakali ukuthi eyani."
    },
    {
        "content": "UBEBUKEKA edidekile ngesikhathi evela eNkantolo yeMantshi yaseVredenburg owesifazane ongumsolwa wesine ecaleni lokuthumba nokudayiswa kwengane uJoshlin Smith (6).UNksz Lourencia Lombaard (32), obebukeka edangele,  uvele ngoMsombuluko ekuseni enkantolo.Lo wesifazane usolwa uMbuso ngokuba mdibi munye nabanye abasolwa abathathu okukhona nonina kaJoshlin ekunyamalaleni  kwalengane engakatholakali.Icala lihlehliselwe uMsombuluko ngesonto elizayo ukuze umsolwa afake isicelo sebheyili.UMbuso ukuveze zisuka amadaka wathi uzosiphikisa isicelo sokuba akhululwe ngebheyili uNksz Lombaard. Umsolwa ucele ukuba atolikelwe ngesiBhunu okukhulunywa enkantolo.UJoshlin unyamalale ngoFebhuwari ngakubo eSaldanha Bay eWestern Cape.Umphakathi waphuma inqina umthungatha kodwa wathola izimpahla ayezigqokile kuphela. Unina kaJoshlin nesoka lakhe bayibonga ibheyili kanti bazobuyela enkantolo ngoMeyi. Bekuthulekile ngaphandle kwasenkantolo, bengekho ababhikishi futhi kungahenqiwe ngocingo oluhlabayo.Bekunedlanzane labantu ebelikade liqhinqe ngaphandle kwenkantolo ligqoke izikibha ezinobuso bukaJoshlin."
    },
    {
        "content": "Owesilisa ungene esigodlweni seNgonyama uMswati III kwaLozitha watshontsha ukudla wakudla.Ngokwemibiko yeSwaziland News, ngemuva kwesigameko kuthiwa kutshalwe amasosha namaphoyisa esigodlweni.Ngokomthombo weSwaziland News oyiphoyisa esidlweni, kutholakale ukuthi lona wesilisa ubesehlala esigodlweni cishe amasonto amabili engaziwa wumuntu.“Kunezindlu ezingahlali muntu esigodlweni ezinethelevishini, imibhede emihle nefenisha kanti njengoba isigodlo sisikhulu nje, le ndoda ibulale iwindi ukuze ihlale ngaphakathi endlini. Sithole ukuthi ebusuku ibiya ekhishini ithathe ukudla bese ikudlela endlini. Kwenzekile ukuthi enye yezingane ebilula izinyawo esigodlweni yabona ikhethini lithi nyaka,” kusho umthombo.Kuthiwa iphuthume yayobika kwabe sekujutshwa amaphoyisa washaqwa lona wesilisa wayiswa esiteshini samaphoyisa eMbabane.“Kodwa ngigcine ngizwa kuthiwa inkosi ithe akahlolwe ukuthi uyaphila yini ekhanda uma engaphili ayekwe.”Imibuzo ethunyelelwe okhulumela amaphoyisa uSenior Superintendent Phindile Vilakazi igcine ingaphendulwanga.Okhulumela iNgonyama uMswati uPercy Simelane, uthe akukho okubambekayo anakho ngesigameko kodwa wakuqinisekisa ukuthi kunezinkulumo endlunkulu ngokuthi isigameko senzekile.“Akukho okusemthethweni okukhona ngesigameko. Esinakho yimibiko engaqinisekisiwe esabalele. Kubukeka sengathi kunecala emaphoyisa esingeke sikhulume ngalo emphakathini okwamanje ngoba lithinta ezokuphepha,” ucashunwe kanje uSimelane."
    },
    {
        "content": "IKHOMISHINI yezokhetho i-Independent Electoral Commission (IEC) isiqinisekise ukuboshwa kukakhomishana wayo, uDkt Nomsa Masuku (62). Ithe  ukuboshwa kwakhe akuhlangene nesikhundla nomsebezi awenzayo manje kwi-IEC. Uboshwe woKlebe wadedelwa ngebheyili ka-R20 000 ngoLwesihlanu. Uthweswe icala  elimayelana nezinsolo zenkohlakalo ka-R1.2 million esasebenza ebhange iStandard Bank."
    },
    {
        "content": "UHOLE amaphoyisa nabekomiti elibhekele ubugebengu emphakathini ukuyokhomba ezinye izindawo aseke wagila kuzo umkhuba, umfundi (17) osolwa ngokuba umalugaju esigodini okuthiwa iseMakhoso, eMthwalume.Kuthiwa umsolwa uvume eyokucathamela izingane ezifunda ezikoleni zamabanga aphansi azidlwengule bese eyazibulala. Kulezi gameko kukhona nesengane eneminyaka eyisishiyagalombili, isidumbu sayo esatholwa silaxazwe ngasemfuleni sesonakele.Lo msolwa ofunda u-Grade 9 esikoleni esisendaweni, ubevele eNkantolo yeMantshi yaseMzumbe izolo, kulandela isigameko esenzeke ngoLwesithathu okuyisona esimdonsele amanzi ngomsele.Esigamekweni sangoLwesithathu, usolwa ngokuhlasela umfundi owenza u-Grade 1, ephuma esikoleni samabanga aphansi esikhona endaweni. Kusolwa ukuthi umhudulele esikhotheni wamhlubula umfaniswano wesikole abewugqokile nezimpahla zangaphansi wazama ukumdlwengula, ngaphambi kokuthi amgqeme ngetshe ekhanda amklinye, wamshiya ecabanga ukuthi ufile. Inkantolo ilihlehlisele uMsombuluko icala, njengoba kuthiwa emva kokuthi evelile, uhole amaphoyisa eyowakhombisa lapho kwabulawelwa khona uSinethemba Ngcece (8) owayefunda u-Grade 3 eMakhoso Primary. Isidumbu sikaSinethemba satholwa ngoSepthemba nyakenye ngabafana abebebhukuda, silahlwe emhlangeni ngasosebeni lomfula. Kwase kuphele amasonto amathathu edukile, kanti naye wayegcine ukubonakala ephuma esikoleni.Kuthiwa eboshwa umsolwa, emva kwesigameko esenzeke ngoLwesithathu sokuhlaselwa komfundi, uzivumele yena kumalungu omphakathi alandele umkhondo kungakapheli sikhathi kuhlatshwe umkhosi. Amalungu omphakathi ambhadame ezihlalele kubo.Uyise womgilwa elandisa Isolezwe Ngempelasonto, uthe indodakazi yakhe ihlwithwe wumsolwa sekubalwa amagxathu ingene ekhaya njengoba ubeyilandela eduze, udadewabo akazange abone lutho.“Umhudulele endaweni eyisikhotha wamenzakalisa. Ingane iphaphame emva kwesikhashana umsolwa esehambile, yangena kwamakhelwane yopha kanzima ekhanda ingakwazi nokuphefumula. Ibihlubule njengoba umsolwa ehambe nezingubo zayo. Bayiphelezelile bangena nayo ekhaya okuyilapho okuhlatshwe khona umkhosi kuthungathwa umsolwa. Ngibonga iNkosi nabakithi ukuthi ingane yami isindile,” kusho yena.Ukuqinisekisile ukuthi indodakazi yakhe iyelulama, wathi izoludinga usizo lokwelulekwa ngengqondo njengoba namanje isathuka izanya.UNkk Bongekile Sithole oyiPhini likaSihlalo wenhlangano engenzi nzuzo, i-Women of Mthwalume obehola umphakathi kulandelwa umkhondo womsolwa uthe: “Siphatheke kabi singamalungu omphakathi ngezehlo okubonakala zilokhu zanda.  Sisukumile namalungu esigungu abhekelele ukuphepha emphakathini salandela umkhondo. Sitholile ukuthi umsolwa ufunda esikoleni samabanga aphakeme esikhona endaweni nokuthi ubemisiwe esikoleni. “Amacala abekwe wona awokuzama ukubulala nokudlwengula kodwa sitholile ukuthi uvumile emaphoyiseni icala lokubulawa kukaSinethemba, wathi uzokuya kokhombisa amaphoyisa lapho agila khona lo mkhuba,” usho kanje.Amalungu omphakathi abegcwele ngaphandle kwenkantolo ngesikhathi evela, abengavunyelwe ukungena ngaphakathi.UMphathiswa woMnyango wezokuThuthukiswa koMphakathi KwaZulu-Natal uNksz Mbali Shinga usigxekile lesi senzo, waqinisekisa ukuthi umgilwa nomndeni bazohlinzekwa ngosizo lokwelulekwa ngokwengqondo."
    },
    {
        "content": "KUBOSHWE uMfundisi (37) wabekwa icala lokudlwengula akhulelise intombazane eneminyaka engu-17 eZamdela, eFree State.Okhulumela amaphoyisa eFree State, uSergeant Josephine Rani, uthe osonhlalakahle baye ophikweni lwamaphoyisa oluphenya amacala athinta umndeni, ukuvikelwa kwezingane nawocansi babika ngalezi zinsolo.Laba basebenzi kuthiwa bafike batshela amaphoyisa ukuthi ingane ikhulelwe futhi kusolakala ukuthi yadlwengulwa ngumfundisi.“Amaphoyisa aye kolubikela unina wengane udaba, wabe eseya esiteshini samaphoyisa wayovulela umfundisi icala lokudlwengula,” kusho uSerg Rani.Kuthiwa ntombazane, esinezinyanga ezinhlanu izithwele, ilandise yathi kwakuwuMsombuluko, ngoJanuwari 1, 2024 ngo-8 ekuseni, ikubo kanti kuzofika umfundisi.Kubikwa ukuthi umfundisi waqale waba nengxoxo nenye intombazane emuva kwalokho wase ebiza umgilwa ukuba eze emotweni yakhe.“Kusolakala ukuthi umfundisi wafike washela umgilwa efuna abe intombi yakhe kodwa wenqaba. Waphuma emotweni wabaleka ebheke kubo kodwa umfundisi wamlandela wangena egunjini lokulala likanina kamgilwa, wase eyamdlwengula,” kusho uSerg Rani.Kusolakala ukuthi emuva kwale sigameko, umfundisi watshela umgilwa ukuthi angatsheli muntu ngokwenzekile. Kuthiwa wathi uma ehluleka ukuthula umgilwa ngeke amqashe unina nomalume wakhe.Umsolwa kulindeleke ukuthi avele ngoLwesine, eNkantolo yeMantshi yaseSasolburg."
    },
    {
        "content": "IHEALTH Professions Council of South Africa (HPCSA) okuwumkhandlu olawula odokotela, usudonse ngendlebe abantu ukuba baqinisekise ukuthi baya kodokotela abanemvume yokusebenza.Lokhu kulandela ukuboshwa komsizi kadokotela wamazinyo obesebenza ngaphandle kwencwadi emgunyaza ukuba enze lo msebenzi eLonehill, eGoli.IHPCSA iveze ukuthi ngesikhathi ihlola izindawo okusebenza kuzo odokotela, ithole uNksz Dorothy Shunmugam obesebenza njengomsizi kadokotela wamazinyo yize engenayo imvume yokwenza lo msebenzi.IHPCSA iveze ukuthi incwadi yokusebenza kaNksz Shunmugam yasulwa ngo-2006 emuva kokuthi engayikhokhanga imali yokuyivuselela ekhokhwa kanye ngonyaka.UNksz  Shunmugam uboshiwe ngaphansi kwesigaba 17 se-Health Professions Act lapho ebhekene necala lokusebenza ngaphandle kwemvume.Esitatimendeni sabezindaba iHPCSA ithe uDkt Kow-Der Yeh ongudokotela wamazinyo onemvume yokusebenza eNingizimu Afrika kusukela ngo-2019, obeqashe uNksz Shunmugam usebikwe kwi-Medical and Dental Professions Board lapho ezobhekana necala lokuqasha umuntu ongenayo imvume yokusebenza.“Bonke odokotela kufanele babe nemvume yokusebenza ekhishwa yiHPCSA. Lokhu sikwenzela ukuvikela umphakathi. Kuyicala ukuqasha umuntu ongenayo imvume yokusebenza bese umvumela ukuba alaphe abantu. Umphakathi kufanele ubabike odokotela abasebenza ngaphandle kwemvume ngokuthumela i-email [email protected].”IHPCSA ithe kubalulekile ukuthi abantu baye kodokotela abanemvume yokusebenza ukuze bahlale bephephile. Abafuna ukuqinisekisa ukuthi odokotela banemvume yokusebenza bangangena kwi-website ye-HPCSA  bese bebheka ngaphansi kwesihloko esithi register. Bangashayela ne-HPCSA bephethe imininingwane kadokotela ku-012 338 9300/1."
    },
    {
        "content": "ZIMKHALELE owesifazane owumzanyana osolwa ngokweba usana olunezinyanga eziyisikhombisa, abelugada washaya wachitha nalo nezimpahla zalo konke nesitifiketi salo sokuzalwa.Umthombo olwazi kahle udaba, uthe umzanyana uqoqe izingubo samuntu oyowasha kanti usehamba nosana ngaphandle kwemvume yomndeni.Usana lwebiwe ngoLwesibili lwatholakala ngoLwesine, oThongathi, kwaboshwa umzanyana ngecala lokuthumba.Unina wosana ubememezele kuFacebook enameke nezithombe ecela ukufuniswa lo wesifazane owebe usana.Isolezwe lithole ukuthi ilungu lomndeni ebelikhona libone kuthe nya, laqalaza laze lakhathala kanti useshaye wachitha nosana umzanyana.UNksz Zibuyile Gumede uthe umhlolo awugilwe wumzanyana, impela uyowukhohlwa efile.Uthe lo mzanyana wayemthole ngesihlobo sakhe ababehlala naso emqashweni wasemcela ukuthi amgadele ingane.Uqhubeke wathi umzanyana washeshe wafika ukuze abone kahle ekhaya, ajwayele ngaphambi kokuqala ngokusemthethweni emsebenzini.“Bebezwana kahle kakhulu nengane yami konke kuhamba kahle.“Usisi wami kodwa uke wangitshela ukuthi lo muntu ogada ingane wamxoxela ukuthi ufunwa ngesibhamu wumyeni abeshade naye, badivosa.“Kwaba yinto ekhathazayo kumuntu ogada ingane uma kuzwakala esho kanjalo,’’ kusho uNksz Gumede.Uthe njengoba kade enyamalele nosana nje ubengenayo ngisho iselula futhi abazi okutheni ngaye, wazi ukuthi owaseNtaphuka, eNdwedwe.Okhulumela amaphoyisa KwaZulu-Natal, uConstable Thenjiswa Ngcobo, uthe amaphoyisa abophe owesifazane ngalolu daba. “Amaphoyisa aseMhlali abophe owesifazane ngecala lokweba usana, uboshelwe oThongathi.“Idokodo ladluliselwa emaphoyiseni aKwaDukuza abhekene namacala odlame lwemindeni, ukuvikelwa kwezingane nawocansi. Umsolwa uzovela enkantolo maduze,’’ kusho uConstable Ngcobo.Umthombo obukhona kutholwa ingane kumzanyana, uthe batholwe emzini thizeni ongahlali muntu oThongathi. Ngesikhathi kufika amaphoyisa kuthiwa umzanyana uzenze umuntu ophanjanelwa yikhanda ekhuluma izinto ezingahlangani.“Uvele wathi wumzukulu wakhe le ngane futhi ubaleke nayo ngoba bebehlela ukumbulalala yena nayo. Le ndawo ahleli kuyona wumuzi nje ongahlali muntu. ”Ubanjwe ngokuthi acele ukubeka amanzi komakhelwane, base beyasola,’’ kusho umthombo.Unina wengane ubonge kakhulu kubo bonke abalekelele ekutheni kutholwe usana lwakhe, wathi basaphikelele esibhedlela ukuze luxilongwe ukuthi luphile kahle yini."
    },
    {
        "content": "Amaphoyisa athungatha abasolwa okuthiwa badubule babulala abantu abane abebehleli emjondolo e-Uganda eMlaza ngoLwesine ebusuku. Ngokombiko wamaphoyisa abasolwa ababalelwa kwabayisithupha bangene kulo mjondolo obekuphuza kuwo abagilwa bafuna amaselula. Abagilwa banqabile nawo, oyedwa wabasolwa wakhipha isibhamu wadubula kwashona abathathu. Ngesikhathi abasolwa sebephuma emjondolo kuthiwa bahlangane nomunye obephuma endlini encane naye bamdubula.Naye lo wesilisa wesine kuthiwa unqabile ukubanika iselula. Amaphoyisa acela ongaba nolwazi olungaholela ekuboshweni kwabasolwa ukuba baxhumane namaphoyisa aseduze noma bashayele inombolo yokubika ngobugebengu u-08600 10111."
    },
    {
        "content": "IMIGULUKUDU emithathu ethelwe othulini ngamaphoyisa ngoLwesine eShowe, yiyo ‘eyashisa’ amatekisi kaMnuz Vikizitha Biyela, ongumfowabo womsakazi woKhozi FM, uZimiphi ‘Zimdollar’ Biyela.Lokhu kuqinisekiswe nguBiyela ngesikhathi ethintwa yiSolezwe Ngempelasonto.UBiyela uthe kulaba abathathu ababulewe, kukhona ababili abashisa amatekisi akhe ngasekupheleni konyaka odlule.“Yibona impela abangishisela amatekisi ami,” kusho uBiyela.Echaza ngokuqala kwempi, uthe abafi abayingxenye yeqeqebana elimhlaselayo, baqala ngokufaka i-chemical ethize ematekisini akhe amane emakhaya abashayeli bakhe.Uthe lokhu kwaphinde kwenziwa nakwamanye amatekisi amabili ngomunye uzakwabo osembonini.Uthe emva kokuthola izingcingo kubashayeli abahlukene bekhala ngokuthi amatekisi avele ajame uma bewadumisa, babayalela ukuthi bawase komakhenikha, abafike bahlonza uhlobo oluthile lwe-chemical abathi ithelwe ezinjinini.“Emva kwalokho, ngabayalela abashayeli ukuthi baziqaphe izimoto, nokuyilapho ezaqala ukushiswa khona, zishiswa emakhaya abo abashayeli, enye yashiswa iyokhandwa, amanye ashiswa emgwaqweni,” kusho uBiyela,Uthe laba ababulawe ngamaphoyisa ngoLwesine, yilabo ababezishisa emgwaqweni izimoto zakhe.“Ezigamekweni ezimbili ezehlukene, babonakala ngoba kwakusemini, yikho ngithi ibona ngoba bayaziwa, babonwa,” kulandisa uBiyela.Uqhube wathi okwakwenza zigcine sezihlaselwa emini izimoto zakhe ukuthi wayesebadonse ngendlebe abashayeli ukuthi basheshe bayolala kusakhanya ngenxa yokwanda kwezigameko zokuhlaselwa.“Esigamekweni sakamuva nje, kwahlaselwa enye imoto yami eyayiqashwe ukuhambisa abantu ababeye emcimbini we-ANC eThekwini.“Umshayeli wayeqeda ukubachitha bonke abantu, wathikamezwa yiQuantum elalingenazo izinombolo, balishisa itekisi ayehamba ngalo.“Ngokwabo babethi balishisa naye phakathi kanti ababonanga ukuthi ukwazile ukuphulukundlela, abaleke,” kuchaza uBiyela.Echaza ngomsuka wempi, uthi waqala ukuba nyamanambana ngesikhathi ekhuza leli qeqebana ukuthi aliyeke ukuntshontsha izimoto, okukhona kuzo nezikahulumeni, lizihlakaze bese lidayisa izingxenye zazo.Uveze ukuthi ngokwakhe ngabe kungcono ukuthi amaphoyisa ababophile abafi, angababulali ukuze bachaze enkantolo ukuthi bazishiselani izimoto zakhe.Uqhube wathi kulaba abasele njengoba eveze ukuthi bayiqembu, ufisa baboshwe bangabulawa.Esitatimendeni esithunyelwe amaphoyisa KwaZulu-Natal kwabezindaba, abafi bashone emva kokudubulana namaphoyisa eShowe.Okhulumela amaphoyisa KwaZulu-Natal, uCol Robert Netshiunda, uthe amaphoyisa abadubule emva kokuthi ezame ukubamisa, bangama, kunalokho bavulela ngenhlamvu bebhekise kuwona.“Amaphoyisa abethole umkhondo wabasolwa abahlome ngezibhamu besendleleni yokuyosoconga.“Azamile ukubavimba ngaseKing Dinuzulu, babaleka. Abajahile nokuyilapho behle khona emotweni yabo, baqala badubula bebhekise emaphoyiseni,” kusho uNetshiunda.Uthe ngesikhathi ebuyisela ngenhlamvu amaphoyisa, bafe bobathathu, nokho likhona iphoyisa elilodwa elidubulekile.Uthe kutholwe izibhamu ezimbili, esisodwa sazo sicishwe inombolo yaso nenqwaba yezinhlamvu.Uthe ngesikhathi kuseshwa imoto kutholwe i-hand grenade nezinye izinhlamvu zohlobo lwesibhamu esikhulu.“Ababili babafi bahlonziwe, bayasoleka emacaleni amaningi okubulala nokuzama ukubulala embonini yamatekisi ngaphansi kwesiFunda iKing Cetshwayo,” kuphetha uNetshiunda."
    },
    {
        "content": "AMAPHOYISA athele othulini amadoda amabili okukholakala ukuthi adubule kwafa  abayisithupha eDumaneni oLundi ngempelasonto.Ababulewe, bahlaselwe ezigamekweni ezimbili ezehlukene besemakhayaEsigamekweni sangeSonto, kudutshulwe kwabulawa abashadile uMnuz Mandlenkosi Mayise (66) noNkk Delisile Mayise (63) namadodakazi abo angothisha endaweni okungoNksz Phemile Mayise (36), Bongathini Mayise (34) noPhindile Mayise (29). UPhindile kuthiwa washonela endleleni eya esibhedlela.Esigamekweni sesibili, esenzeka ngoLwesihlanu ebusuku, kwadutshulwa kwafa umfana wakwaBiyela oneminyaka engu-16. Yena kuthiwa wadutshulwa abasolwa abavele bavumbuka ekhaya, beqeda kungena ngemoto namanye amalungu omndeni bebuya ndawana thize.FUNDA NALOLU DABA: - Bahleli lubhojozi kuqothwa izihlobo–  Udutshulwe wabulawa owesifazane obelele nosana–  Ugwetshiwe owabulala umnakwabo kubangwa indodaOkhulumela amaphoyisa KwaZulu-Natal uLieutenant Colonel Nqobile Gwala, uthe amaphoyisa ophiko lweNational Intervention Unit (NIU) athole umkhondo ngezinkabi ezibandakanyeka ekubulaweni kwabagilwa.Uveze ukuthi umkhondo uholele amaphoyisa komunye umuzi osesigodini saseNcayini KwaYanguye, eMelmoth ngoLwesibili.“Amaphoyisa athe uma engena kulo muzi, kwaqhamuka amadoda amabili endlini karawondi, avulela ngenhlamvu ebhekise emaphoyiseni,” kusho uLt Col Gwala.Uveze ukuthi abasolwa abaneminyaka elinganiselwa kwengu-30 bafele endaweni yesigameko.Udalule ukuthi amaphoyisa athole  i-revolver nesibhamu esikhulu nezinhlamvu ezingu-24 kubasolwa.“Ngesikhathi eqhubeka ebheka endlini karawondi, athola amaselula amane, izinhlamvu ezine ze-shortgun,  i-shortgun, uqhwasha, i-pistol nezingxenye ze-revolver,” kusho uLt Col Gwala.Uthe zonke izibhamu ezitholwe amaphoyisa zizothunyelwa kwabahlola izibhamu ukubheka ukuthi awekho yini amacala ezibandakanyeka kuwo.Uthe icala lokubulawa kwabasolwa libikiwe ophikweni oluphenya amacala athinta amaphoyisa, i-IPID."
    },
    {
        "content": "KUSOLWA ukuthi bekufunwa owesilisa ofike ngemoto enowesifazane odubulekile eHlane eCentocow, ngokudutshulwa kubulawe abesilisa bendawo bezama ukusiza ngoMgqibelo ebusuku.Endaweni yesigameko kuthiwa kushone uMnuz Philasande Chiya, okuthiwa ubezama ukuhlenga owesifazane obedutshuliwe. NgoMsombuluko kushone owesibili uMnuz Ntandoyenkosi Langa, obephuthunyiswe nabanye ababili esibhedlela, okukhona kubo nowesifazane obeficwe emotweni. Ngokusho komthombo olwazi ukusuka nokuhlala udaba, umufi ushayele unina ucingo ebusuku ngosuku lwesigameko.“Umtshele ukuthi ubona kukhona imoto emi ngaphandle egcekeni lakubo, wayalela unina ukuthi aphume ayobheka. Ngaleso sikhathi yena ubesesitolo sendawo,” kusho umthombo.Uqhube wathi, unina kamufi uphume wayoyibheka imoto, wafica kunowesifazane obehleli esihlalweni esiseceleni kwesomshayeli, edutshuliwe.“Ubuyisele ucingo endodaneni eyibiza ukuthi ize izomlekelela ngoba emotweni efice owesifazane odutshuliwe, odinga usizo,” kusho umthombo.Uqhube wathi lona wesilisa uze egijima ezosiza, benonina kwase kufika abanye abathathu bendawo.“Bebesamsiza lona wesifazane, bembizela nabosizo oluphuthumayo ngesikhathi kufika enye imoto, ebinamadoda amathathu, afike avulela ngenhlamvu kulaba ebebethi bayasiza,” kuqhuba umthombo.Uthe yilapho okugcine kushona khona uChiya, kwathi abanye abathathu baphuthunyiswa esibhedlela.Udalule nokuthi basola ukuthi umuntu obefunwa uthuli owesilisa obeshayela imoto, okuthiwa ucele empunzini emva kokupaka imoto endaweni yesigameko, eshiya owesifazane olimele kuyo.Uphinde wathi bathole ukuthi imoto ibisuka ePlangweni, okuyindawo ekhona eCentocow.Ikhansela lendawo, uMnuz Nhlanhla Dlamini eqinisekisa isigameko, uthe umphakathi usashaqekile nokho wathi abethukile kangako njengoba besola ukuthi abahlaseli bebehlose abebesemotweni. “Nokho izigameko zokudutshulwa kwabantu ewadini seziqala ukusikhathaza, ngoba sezivamile. Ngeledlule emhlangalweni we-war room kuze kwaphakanyiswa indaba yokuthi kusungulwe iCPF,“ kusho uDlamini. Uveze ukuthi akukaziwa ukuthi umshayeli uphelelephi kanti imoto igcine ithathwe ngamaphoyisa. Imizamo yokuthola umndeni kamufi ayiphumelelanga. Owesifazane otholwe emotweni kuthiwa uphuthunyiswe esibhedlela elimele. Amaphoyisa athunyelelwe imibuzo ngalolu daba kodwa kuze kwashaya isikhathi sokuchicilela engakaphenduli. "
    },
    {
        "content": "UTHEMBELE emaphoyiseni ngokubanjwa kwabasolwa umndeni wesitshudeni saseDurban University of Technology, ophikweni lwayo oluseMgungundlovu, okuthiwa sidutshulwe abebebamba inkunzi eduze kwendawo ehlala izitshudeni zale nyuvesi, eScottsville, entathakusa ngeSonto.USinenhlanhla Dlamini  (21) obenza unyaka wesibili kwiBusiness Information Management ,kuthiwa ushonele endaweni yesigameko emva kokuhlaselwa abasolwa abangaziwa babaphuca amafoni.Udadewabo kaSinenhlanhla, uNksz Mandisa Dlamini elandisa Isolezwe, uthe umufi ubehamba neqeqebana lezitshudeni bephuma emcimbini i- All Varsity Picnic obusenkundleni yezemidlalo iHarry Gwala, ngesikhathi kuma imoto ebinesigejana sabelisa, bakhonjwa ngesibhamu.“Kuthiwa ngesikhathi imoto ima, kwehle abasolwa babakhomba ngesibhamu babaphuca amafoni nemali abebeyiphethe. Izitshudeni bezihamba ziyidlanzana, kanti kuthe uma abasolwa sebehamba badubula babhekisa ngakubagilwa, nokuyilapho kudubuleke khona udadewethu,” usho kanje.Uthe ngesikhathi imoto isuka ngejubane iphinde yashayisa omunye  umuntu wesilisa obewela umgwaqo naye oshonele endaweni yesigameko.  Kuthiwa uSinenhlanhla ongowokudabuka eNtuzuma, ubehlala endaweni ehlala izitshudeni eseScottsville eMgungundlovu, kanti isigameko senzeke kusele ibangana bafike lapho behlala khona.Okhulumela amaphoyisa KwaZulu-Natal, uLieutenant Colonel Nqobile Gwala, uthe amaphoyisa ase-Alexandra aphenya amacala amabili okubulala."
    },
    {
        "content": "KUSHONE abasolwa ngobugebengu abathathu kubo okukhona nephoyisa ngesikhathi betholele phezulu namaphoyisa eNtuzuma, eThekwini, ngeSonto.Ngokuthola kwaleli phephandaba, abasolwa kuthiwa babambe inkunzi isitolo e-Richmond ekuseni izolo. Amaphoyisa athola umkhondo wokuthi bacashe eNtuzuma, okuthe uma efika lapho kade becashe khona bavulela ngenhlanvu bebhekise emaphoyiseni, nawo aphendula ngayo. Baphume bebaleka beqa uthango lomuzi ebebehleli kuwo amaphoyisa abajaha. Ababili basala lapho, abayisikhombisa babaleka. Ngemuva kwesikhashana, kubikwe ukuthi amaphoyisa abalandelile abafica komunye umuzi ebese becashe kuwo badubula amaphoyisa aphindisela kwafa umsolwa oyiphoyisa. UKhomishana wamaPhoyisa KwaZulu-Natal, uLt General Nhlanhla Mkhwanazi, uthe kulaba basolwa ababili abadutshulelwe emzini wokuqala eduze koyedwa kutholakale ivesti evikela inhlamvu nekepisi lamaphoyisa nesibhamu sephoyisa ebelihambisana nezigebengu  elishonile, okutholakele ukuthi lisebenza esiteshini samaphoyisa KwaMashu.\"Ngaphakathi endlini kutholakale izingubo zamaphoyisa ezehlukene esicabanga ukuthi iphoyisa yilo ebelisiza izigebengu ngazo. Imoto yaleli phoyisa okungeyona eyomsebenzi nayo itholakele kulo muzi,\" kuchaza uMkhwanazi.Umuzi wokuqala abasolwa ngobugebengu abaficwe kuwo kuthiwa owomsolwa oboshelwe amacala ehlukene obugebengu, ongaphandle ngebheyili okusolakala ukuthi naye ubeyingxenye yabasolwa ababalekile.Amaphoyisa aveze ukuthi sebebonke abasolwa bebeyisishiyagalolunye.Ngaphandle komuzi bekugcwele umphakathi obubuka, obuthi awubonanga lutho futhi awuzwanga lutho uma ubuzwa ngamaphoyisa nezintatheli ngokwenzekile, yize amaphoyisa ethi ububukele abasolwa bebaleka.Omunye womakhelwane obengekho ngesikhathi kudubulana amaphoyisa nabasolwa, uze wazincama wabuza kuwo amaphoyisa, omakhelwane bakhe bonke bethi abazi ukuthi kungani kuhenqiwe kungasavumelekile ukuthi adlule aye emzini wakhe.UMkhwanazi uthe abasolwa ababili abakazi ukuthi bangobani nokuthi akhona yini amanye amacala abayamaniswa nawo. Uthe emakhukhwini abasolwa bekukhona amavawusha ama-airtime nawokugembula okusolwa ukuthi bawathathe esitolo abasibambe inkunzi.\"Uzakwethu ubesebenza ebusuku, esikhundleni sokuthi  ekuseni aye ekhaya ayolala, uhambe wayokwenza ubugebengu. Ngiphoxeke kakhulu ngalesi senzo kodwa angimzweli ngokuthi ugcine eseshona ngale ndlela.  Kuyishwa ukuthi maningi amaphoyisa athinteka ezenzweni zobugebengu. Umphakathi kuba lula ukuthi uvule uma kufika iphoyisa lifake umfaniswano. Uma nawo esebandakanyeka ezenzweni ezinje kuzokwenza umphakathi ungabe usazi ukuthi uthembele kubani,\" kusho uMkhwanazi. "
    },
    {
        "content": "UFE ujuqu umsolwa okuthiwa  ubedubulana  namaphoyisa,  obefunwa uthuli ngamacala okubulawa ngesihluku kowayeyintombi yakhe eyayisimalile nodadewabo, abahlaselwe bekubo Obuka, eMelmoth ngonyaka odluleUMnuz Sibonelo Xulu (30) kuthiwa uthelwe othulini ngamaphoyisa ngesikhathi etheleka engazelele lapho ebebhace khona eCato Crest, eMayville izolo ekuseni. Kuthiwa ngesikhathi amaphoyisa esondela, udonse isibhamu wadubula ebhekise kuwona,  nawo aphendula ngendlela efanayo, amdubula.  Ubefunelwa ukubulala uNksz Nomvula Zulu (33) owayeyintombi yakhe nodadewabo uNksz Noluthando Zulu (20) abahlaselwa  besele bodwa nezingane ezincane ngoNovemba, 19 nyakenye.Lesi sigameko sashiya amalungu omphakathi engawuvali umlomo. Umsolwa kuthiwa wanikela kubo kowayeyintombi yakhe  (uNomvula) eyayisimalile, eyiphoqa ukuthi ivule endlini.  Ngesikhathi yenqaba, kuthiwa wabulala iwindi wangena ngalo, waqala ukudubula abagilwa ababesele bodwa nezingane ezincane njengoba kuthiwa abazali babehambele umngcwabo wesihlobo owawukwesinye isigodi. Kuthiwa wathatha namafoni abo.UNomvula washonela endaweni yesigameko kwathi uNoluthando washona emva kwezinsuku ezimbalwa engeniswe esibhedlela.  UNoluthando kuthiwa wuye owabhala isitatimende emaphoyiseni echaza ngakho konke okwenzeka ngaphambi kokuthi ashone, waveza  igama likamsolwa.  Kusukela ngosuku lwesigameko kuthiwa umsolwa wabaleka endaweni. Inkantolo yeMantshi yaseMelmoth yakhipha incwadi egunyaza ukuboshwa kwakhe.  Bekunemibiko yokuthi ubebuye abonakale endaweni ngezikhathi ezithile.  Umndeni uveze ukuthi uhleli lubhojozi ngesikhathi esagcwele emathafa, kanti kuthiwa ubebuye athumele imiyalezo yokwesabisa kwelinye ilungu lomndeni, elisongela ngokulibulala, okuphoqe ukuthi uyise wabagilwa acele izinsuku emsebenzini eyogada umndeni wakhe obuhlalele ovalweni.Okhulumela amaphoyisa KwaZulu-Natal uLieutenat Colonel Nqobile Gwala, uthe umsolwa obefunwa ngamacala okubulala nokubamba inkunzi, utholwe nesibhamu nezinhlamvu ezintathu, kanti lolu daba selubikiwe ophikweni olubhekele ukuziphatha kwamaphoyisa i-Independent Police Investigative Directorate."
    },
    {
        "content": "SIYINDABA egudwini kumalungu omphakathi waseMtshebheni, eNanda, isigameko sokubulawa kowesifazane oyedwa kwase kudutshulwa namalungu akhe omndeni.Isolezwe  lithole ukuthi uNksz Zandile Ndlovu (38) udutshulwe ngoyaba lwezinhlamvu ngesikhathi emzini wakhe kugasela amadoda amahlanu abehlome eyizingovolo.Amdubula nje ubengena esangweni esedubule alimaza indondana yakhe nelinye ilungu lomndeni. Kuthiwa abahlaseli bangene badubula laba ababili, okuthe uma kungena lo wesifazane esangweni, kwazwakala omunye wabo ethi “Majita, nangu umuntu ebesimzele”, kwase kukhala inganono wasala edindilizile njengoba efele khona lapho. Kuvela ukuthi la madoda afike apaka imoto kude nasegcekeni lakwaNdlovu ase asondela ngezinyawo.Umthombo uthi acuthe esangweni okuthe uma kuthushuka indodana yakhona ayidubula yalimala kabi onyaweni.Angene ngaphakathi adubula umkhulu wakhona esiswini ophuthunyiswe esibhedlela. Kuthiwa amadoda aphume abaleka kwathi esengenhla abonakala engena emotweni emnyama abekade eyipake kude maqede akhala amaphepha.\"Sididekile sonke lapha emphakathini, asazi ukuthi ingampela ubulaweleni lo wesifazane. Okusixakayo ukuthi besingakaze sizwe ukuthi kukhona umuntu axabene naye kumbe ke umuntu angazwani naye,'' kuchaza umthombo.Omunye umthombo osondelene nomufi kodwa ocele ukuba ligodlwe igama lawo, uthe badukuza ebumnyameni mayelana nokuthi kungani kuhlaleselwe lo mndeni.\"Kuyaxaka ngampela ukuthi kungamane kuhlaselwe umndeni esingawazeli lutho kodwa umane uhleselwe ngale ndlela. Kubi ngampela lokhu esikubone kwenzeka kuleli khaya,'' usho kanje.Umufi kuvela ukuthi akukho lapho abesebenza khona.Isolezwe lithole ukuthi eminyakeni emine eyadlula umfowabo kamufi owayenesitolo sokudayisa utshwala, naye wahlaselwa ngamadoda amane ambulala ngokumdubula.Kuze kube yimanje kuthiwa abekho abantu abake baboshwa mayelana naleso sigameko.Kuvela ukuthi amalungu omndeni wakwaNdlovu athuka izanya njengoba esezizwa engasaphephile.Indodana kamufi, uMnuz Simli Ndlovu, ithe bakhungathekile ngesehlakalo ngoba abekho abantu ebebazi ukuthi bayabalandela emndenini wabo.UNdlovu uveze ukuthi lesi sigameko sibalimazile njengoba sebesele bodwa beyizingane kulo muzi. \"Nami bangidubulile onyaweni, kodwa bona bebefuna umama,'' usho kanjena.Okhulumela amaphoyisa KwaZulu Natal, uConstable Thenjiswa Ngcobo, uthe belingakabibikho icala lalolu hlobo elivuliwe kubona kodwa basazolibheka."
    },
    {
        "content": "Kudutshulwe kwabulawa ufata webandla lamaKhatholika eqeda kubamba inkonzo yomthandazo wasekuseni e-Aquer-Park ngoLwesithathu ngabo-7 ekuseni.Lesi sigameko kuthiwa senzeke eTzaneen, eLimpopo lapho umfundisi (38) ehlaselwe khona ngowesilisa ongaziwa.Kuvela ukuthi ufata obulewe nguWilliam Banda odabuka eZambia.Ekhasini leSt Peter’s Parish Catholic Church kuFacebook kufakwe isitatimende lapho bezwakalise khona ukushaqeka bechaza nangesigameko.Abantu bazwakalise ukudabuka kwabo bephawula.Umkhuzi wamaphoyisa eLimpopo uLieutenant General Thembi Hadebe uzwakalise ukushaqeka ngalokhu wayalela ukuthi kuphenywe ngokushesha ngesigameko.Ngokwamaphoyisa, ufata uqede inkonzo yasekuseni namalungu ebandla wabe eseya egunjini lokushintshela lapho elandelwe khona ngowesilisa ongaziwa. Kuthiwa lona wesilisa umdubule kabili ekhanda ngaphambi kokuphela emehlweni.Amaphoyisa nabezimo eziphuthumayo baphuthumise umgilwa esibhedlela esiseduze lapho kufike kwaqinisekiswa khona efika ukuthi useshonile.UHadebe ujube ithimba eliphenya ngokubulala nokubanjwa kwenkunzi ukuthi lihole uphenyo futhi libambe umsolwa.Kunxuswa onolwazi ukuthi axhumane noLieutenant Colonel Richard Boshomane ku-079 894 5501 noma uWarrant Officer  Phaladi Makola ku-082 749 2233 okanye abike esiteshini samaphoyisa esiseduze."
    },
    {
        "content": "SIKHULU isililo elokishini laseKatlehong, kubulawa umnikazi wenkampani yonogada obesekhaleni lokulwa nobugebengu nodlame emiphakathini yaseKurhuleni.UMnuz Mandla Nkambule obengumholi wenhlangano elwa nobugebengu iThatha Zonke Anti-Crime Unit, udutshulwe wabulawa ngoLwesithathu ntambama, eKatlehong. Le nhlangano kaNkambule yagqama kakhulu ngesikhathi yeseka umethuli wezinhlelo, uXolani Khumalo, wohlelo Sizok’thola  ngesikhathi eyozinikela emaphoyiseni kulandela ukuvela kwemibiko yokuthi uyathinteka ekufeni kowayesolwa ngokudayisa izidakamizwa, uRobert “Kicks” Varrie, okuthiwa washona ngemva kokuthelwa ngenduku ohlelweni lukaKhumalo kuthiwa akakhiphe izidakamizwa okwakusolwa ukuthi uzithukuse endlini yakhe.ULieutenant Colonel Mavela Masondo okhulumela amaphoyisa aseGauteng, uthe umufi ubehamba kuleli lokishini ngesikhathi ehlaselwa abasolwa abangaziwa ngo-5.30.“Umgilwa ubeshayela emgwaqweni ngesikhathi ephazanyiswa yimoto yabasolwa eqhamuke eceleni kwakhe bavulela ngenhlamvu. Imoto yakhe iphaphalaze yabhajwa kuthango oluseceleni komgwaqo,” kusho yena.Amaphoyisa aphenya icala lokubulala. Anxusa umphakathi ukuba ulekelele ngolwazi olungaholelwa ekuboshweni kwabasolwa."
    },
    {
        "content": "Isinqumo sokubuyisa bonke abebexoshiwe ebandleni lamaNazaretha somholi, inkosi uMduduzi Shembe uNyazilwezulu, siletha ithemba ngozinzo kuleli bandla.Lokhu kwenzeka ngemva kokuthi uNyazilwezulu lumemezele eBuhleni, njengoba kunomhlangano kaJulayi ukuthi kube yiphutha ukuthi kuxoshwe abantu ebandleni, abanye okungaqulwanga ngisho amacala abo.Luveze ukuthi ukuxoshwa kwabantu ebandleni lamaNazaretha kufana nokubabulala ngoba kukhona abazalelwa kuleli bandla abangazicabangi bekwenye inkolo ngaphandle kweyobuNazaretha.Phakathi kwabantu abaxoshwa ebandleni kubalwa abefundisi okusanda kumenyezelwa ukuthi sebebuyiselwe futhi bayaqhubeka nemisebenzi yabo. Abanye yinhlalisuthi okusanda kumenyezelwa ukuthi ixoshiwe emva kophenyo okuthiwa kuvele ukuthi bekunamatulo amabi ebeliwabhekise kumholi uNyazilwezulu.Ngasekuqaleni koyaka kwaba nabafundisi ababuyiselwe ebandleni kade bexoshiwe, bafike abangamukelwa kahle ngoba kukhona abebengazimisele ngokubahlonipha njengabefundisi.Kuwona lo nyaka kwavela nezindaba zokuthi inkosi yamaQadi, uMqoqi Ngcobo ike yathwala kanzima ibandla liye emhlanganweni eGoli. Kuthiwa yavinjwa ngabathile yaphuma ngesamagundane kukubi kwaze kwabakhona abashawayo.Kuzona zonke lezi zigameko nezinye ezenzeke phambilini, uNyazilwezulu belungakaze luzwakale luphawula ngazo.Ukuzwakala kwayo ikhuluma ngalezi zinto kubuyise ithemba kumaNazaretha njengoba iningi likholwa wukuthi udaba lulunga uma sekukhulume umholi.Isolezwe Ngempelasonto linenkulumo okuthiwa ibikhulunywa nguNyazilwezulu eBuhleni muva nje, lukhala ngokungazwani kwenhlalisuthi nokuyikho okuholela ekutheni kuxoshwe abantu ebandleni.“Inkinga yenu anizwani lapha ebandleni. Umuntu uthi esathi ukhuza lokhu kuvumbuke okunye. Eqinisweni inhlalisuthi ayinalo ilungelo lokuxosha abefundisi. Uma kunenkinga ekhona kumele kuhlalwe phansi ilungiswe. Noma ngabe umuntu wonile akumele ukuthi avele axoshwe ebandleni lingaqulwanga icala lakhe. Noma ngabe liquliwe kodwa akumele abantu baxoshwe kalula kanjalo ebandleni. Kunabantu abazalwa bengamaNazaretha abangayazi enye inkolo, okusuke kungukubabulala uma ubaxosha ebandleni. Njengoba kungumhlangano kaJulayi, akekho umuntu oyiNazaretha ofisa ukuba sekhaya kodwa bonke bafisa ukuba yingxenye yalo mhlangano kaJulayi. Uma umxoshe ebandleni kusuke kufana nokuthi umbulele ngoba isuke ingekho enye into ayaziyo ngaphandle kobuNazaretha. Akazi nokuthi uzophila ngani ngaphandle kwenkolo yobuNazaretha,” inkulumo okuthiwa eyoNyazi.Kuyona lunxuse amakhosi nabafundisi ukuthi babambisane nalo ukwenza isiqiniseko sokuthi wonke umuntu obexoshiwe ubuyela ebandleni.Kuthiwa bonke abebexoshiwe ebandleni sebeqalile ukubonakala ebandleni. Okhulumela uNyazilwezulu, uMnuz Thokozani Mncwabe uthe ngeke ayiphinde inkulumo yenkosi uNyazilwezulu, ngoba kusuke sekukhulume owokugcina uma kukhulume lona.“Osekumele sikwenze ukuthi siyoshweleza enkosini uNyazilwezulu nasemakhosini nakubefundisi. Siwathukile amakhosi nabefundisi neNkosi uNyazilwezulu ngendlela esiziphethe ngayo esontweni. Noma ngabe awubanga yingxenye yomhlangano okwathathwa kuwona isinqumo sokuthi kuxoshwe abantu kodwa uma uyiNazaretha nawe unesono. “Uma kumele kushwelezwe kusuke kudingeka wonke amaNazaretha abe yingxenye yokushweleza. Lokho kungumthetho wamaNazaretha okudingeka waziwe nangabantu abasanda kubhajadiswa ukuba ngamaNazaretha. Izinkinga ziqale ngokuthi kuthukwe amakhosi kukhulunywa izinto ezingenabufakazi kuthiwa akhombe inkosi ngezibhamu. Lelo chilo kumele ligezwe kuxoliswe nakubefundisi nasenkosini uNyazilwezulu,” kusho uMncwabe.Uthe nokungezwani kwenhlalisuthi akakholwa ukuthi yingoba ingezwani ngempela kodwa ukushayisana kwemibono okugcina sekuholele ekutheni kuxoshwe abantu esontweni.Uveze ukuthi lesi sinyathelo senkosi uNyazilwezulu singesibalulekile kakhulu futhi nesizokwenza kube nozinzo ebandleni. Uqhube wathi uma sekushweleziwe unxusa amaNazaretha ukuthi abuye ahlale phansi abe nokuthula akhonze uNkulunkulu, azoyibona imiphumela yokudumisa uShembe.Ibandla lamaNazaretha linamalungu alinganiselwa ku-7 million emhlabeni. Iningi lawo likwaZulu-Natal lapho kuzinze ikomkhulu lawo, ekuPhakameni.Isigodlo okuyisona esithathwa njengesikhulu njengamanje iseBuhleni, okuyindawo yebandla eyakhiwa ngumholi wesithathu wamaNazaretha inkosi u-Amos Kula Shembe Inyangayezulu. Inyangayezulu inguyise wenkosi uMbusi Vimbeni Shembe uThingolwenkosazana, oluzala inkosi ebusayo kumanje uMduduzi Shembe uNyazilwezulu."
    },
    {
        "content": "UKUSHAYELE ihlombe ukufakwa kwemibhoshongo yamaselula eyisishiyagalombili eMkhanyakude umphakathi wakule ndawo.Inkampani yamaselula, iMTN imemezele ukuthi isiqedile ukufaka imibhoshongo ezindaweni ezehlukene ezakhele uMkhanyakude, okukhona kuzo neManguzi, okudlula kuyo izimoto ezebiwe ziyiswa eMozambique.Osethimbeni elilwa nobugebengu bokweqiswa kwezimoto emngceleni, uMnuz Joseph Ngubane, uthe iMTN ibasisizile ngokufaka imibhoshongo.“I-network eManguzi iyinkinga. Ihlupha impela nje, wagudluka kancane edolobheni, ayisekho. Lokhu kuzosilekelela kakhulu,” kusho uNgubane.Uqhube wathi kona ubugebengu bokweqiswa kwezimoto emngceleni abusebubi njengakuqala.“Kusukela kwalethwa ithimba lamaphoyisa azobhekana ngqo nalobu bugebengu, sibona kukhona umehluko omkhulu,” kusho uNgubane.Enza isibonelo uthe, emasontweni amabili edlule kubanjwe izimoto ezimbili ngaseHluhluwe.“Zombili zibanjwe ziyokweqiswa umngcele,” kusho uNgubane.Uthe ithimba lamaphoyisa, lisekhona namanje futhi liyasebenza impela.Oyisikhulu esiphezulu eMTN KwaZulu-Natal, uNkk Busi Dlamini uthe ngokufaka le ngqalasizinda benzela ukuthi kube lula ukuxhumana kubantu bendawo, kuphinde kube lula ukuthi izinhlaka ezehlukene zilwe nobugebengu bokweqiswa kwezimoto emngceleni.“Isifunda saseMkhanyakude siyaziwa ngobugebengu bokweqiswa kwezimoto emngceleni. Enye yezingqinamba zezinhlaka ezilwa nalobu bugebengu bekuba i-network, ebiyenza kube nzima ukuthi kulwiwe kalula nobugebengu,” kusho uNkk Dlamini.Uthe ukufakwa kwemibhoshongo kuzokwenza ukuthi kuxhumaneke kalula, abezinkampani zama-tracker abheka ukuhamba kwezimoto basebenze kalula kanjalo nokubikwa kobugebengu kufinyelele ngesikhathi esifanele ezinhlakeni.Ubugebengu bokwebiwa kwezimoto buke badla lubi eManguzi. Kuke kwaba nemibiko yokuthi abahamba ngezimoto ezingamaveni amakhulu kule ndawo, bebengenelwa emakhaya, baphucwe izimoto zabo. Kulezo zigameko, abagilwa bekuke kwenzeke ukuthi bathathwe bayolahlwa emahlathini akude.Isigamekoi esadonsa amehlo abaningi, kwaba esokudutshulwa kukaMnuz Judah Mthethwa, owayesekhaleni lokulwa nalobu bugebengu. UMthethwa wangenelwa ekhaya lakhe wadutshulwa. Nokho bagwetshwa ngasekuqaleni kwalo nyaka abalahlwa yicala lokumbulala. "
    },
    {
        "content": "‘AKUSIBO bonke abantu abathanda ukufunda izincwadi, kanti futhi nezinto eziningi ziyashintsha ngakho kusemqoka ukuhambisana nesikhathi ukuze ubuciko bukusebenzele.’Isho kanjalo imbongi, uMbali Malimela, ekhuluma emcimbini wokucobelela ababhali besifazane ngolwazi lokuchuma kwezokubhala, iYoung Writers Women Symposium, eWushwini Pan African Centre, KwaNgcolosi, ngoLwesihlanu emini.Kulo mcimbi obuwenziwe okwesibili nonyaka, bekuhlangene amaciko asebasha esifazane ukucotshelelwa ngolwazi lokusiza achume ebucikweni obehlukene okuhambisaa nokubhala.UMbali owaziwa ngokubhala, akhiphe izinkondlo zesiZulu, ezenza kahle kakhulu online, ubecebisa izihambeli ukusebenzisa ubuchwepheshe besimanje ukusabalalisa umsebenzi wazo.Uthe nababhali asebeshicilele izincwadi zabo kungabasiza ukusebenzisa ubuchwepheshe besimanje ukusabalalisa umsebenzi wabo wobuciko ebantwini abaningi.“Into enhle ngezitolo zobuchwepheshe wukuthi zenza kube lula ukufinyelelelisa umsebenzi wakho ezindaweni ezahlukene, umhlaba wonke jikelele, futhi kungakusiza nawe osuvele unezincwadi, uzenze zibe nama-audio, ukusiza ukwandisa amakhasimende abantu abangathandi ukufunda, kodwa abangakujabulela ukulalela umsebenzi wakho,” usho kanje.Omunye wababhali nongumshicileli wezincwadi, uZikhona Myaka, yena ucebise izihambeli ngokumele zikwenze nokumele zikugweme uma zizoshicilela izincwadi, ikakhulu uma zisaqala. Uxwayise ababhali abasafufusa ukuqaphela ukuthi baqoka yiphi inkampani ukushicilela umsebenzi wabo, ukusiza ukugwema ukuthi kube lula ukwebiwa komsebenzi wabo ngosomathuba.“Yenza ucwaningo ngenkampani ozoshicilela kuyona, ubheke ukuthi isebenza ngayiphi imibandela nokuthi iyahambisana yini nawe ngaphambi kokwenza isivumelwano. Kuyasiza nokuthi uqhathanise ukusebenza kwezinkampani namanini omsebenzi, ukuze uqoke ehambisana nawe. Okumqoka wukukhuthalela ukufunda ukuze uzochuma ngokubhala, usho kanje.Kuwo futhi lo mcimbi, kwethulwe incwadi ka-Amanda Khomo, esihloko sithi Hurt: Losing A Loved One. Ethula incwadi yakhe, u-Amanda uveze ukuthi uzokwethula eyesithathu maduze, esihlo sithi Inkanuko, eyelama eyesibili ethi Isodoma Negomora. "
    },
    {
        "content": "ISOSHA laqhulula umkalo ngezinhlamvu eziyisithupha; okwaba eyodwa ekhanda, ezine entanyeni neyodwa esifubeni kanti lalimi phezu kombhede okwakulele kuwona umufi, lakwenza phambi kwezingane zalo nomkhwekwazi walo emzini wabo ePinetown, eThekwini, ngoJanuwari 3.Lokhu kuqukethwe esitatimendeni esifungelwe somphenyi wecala uSergeant Sugar Sosibo esethulelwe enkantolo.Isosha lombutho wezempi (reservist), uMnuz Lwanda Zungu (37), ugqigqa iNkantolo yeMantshi yasePinetown, ucela ibheyili ecaleni athweswe lona lokubulala ngokuyinhloso umkakhe, uNkk Tania Msane-Zungu (36).UZungu usolwa ngokuthi watshela enye yezingane zakhe, ngesikhathi zigijimela ekameleni labo (benomufi) nogogo wazo bezwa umufi ekhala efuna usizo, ukuthi ayikhululeke wase eyadubula.“Waqeda ukudubula umufi amahlandla ayisithupha, wabaleka esegcwele igazi. Endleleni wasabisa umakhelwane wakhe owayezobheka ukuthi kwenzakalani, wathi uzomdubula waqede wamqhulula ngamatshe,” kuchaza uSosibo.Incwadi kaSosibo ifundwe ngumshushisi uMnuz Ehud-Jadon Francke echazela imantshi uWendalynn Robinson.UZungu wazinikela emaphoyiseni ngoJanuwari 5, emuva kokushayelwa ucingo nguBrigadier Cele ngoba wayengaziwa ukuthi ukuziphi izinkalo.Kubikwa nokuthi umufi waxoxela umama umfundisi, uNkk Londi Ndimande, ngoFebhuwari 14, 2022, ukuthi wabikela uyise mhlazane eshaywa uZungu.Kuthiwa ubaba kamufi wameluleka wathi akahlukane noZungu ngoba kuyacaca ukuthi uzombulala. Kubikwa ukuthi umufi watshela uyise ukuthi usemxolele uZungu.“Ubaba kamufi wathi uyasihlonipha isinqumo asesithathile kodwa uma kwenzeka ebulawa uZungu ngeke alubhade yena lapho,” kufunda umshushisi.NgoNovemba nyakenye, kuthiwa umufi wacela usizo lwezomthetho kummeli u-Advocate Bongumusa Sishanga ngemigudu angayilandela ukuze athole incwadi yenkantolo ezovimba uZungu ukuthi asondele eduze kwakhe. Kuthiwa umufi wathi uZungu ungumuntu onodlame futhi usabela impilo yakhe neyomndeni wakhe nokuthi usefuna incwadi yesehlukaniso somshado.UMbuso uthi akanganikezwa ibheyili uZungu ngoba akanalo ikheli eliqondile lalapho ehlala khona, akanayo impahla ebiza yena, unencwadi yokuhambela amanye amazwe, ubeqashwe umbutho wezempi kuleli kodwa eyi-reservist.“Uma ededelwa ngebheyili kuyafana ngoba umbutho wezempi ngeke umbizele emsebenzini, okuyinto oyishilo. UZungu uyabazi ofakazi, wabulala umkakhe, yini engamvimba ukuthi ababulale nabo? Angalibalekela icala,” kusho uFrancke.Ummeli kaZungu, u-Advocate Muzi Mzelemi, uthe singamampunge isithombe esizanywa ukudwetshwa uMbuso ngomsolwa. Uthe akukho namunye umuntu owaziyo ukuthi kwakwenzekani kuleya ndlu ngosuku lwesigameko. Ucele imantshi imnikeze ibheyili uZungu, aphume ayosebenza ondle izingane zakhe.Udalule nokuthi anganikwa nombandela wokubosholewa endlini aphume uma eyosebenza kuphela izingane zakhe zingaphili impilo yokukhangeza ekubeni ekhona edla anhlamvana.Imantshi kulindeleke isikhiphe ngoMsombuluko isinqumo ngebheyili."
    },
    {
        "content": "KUCHITHWE amahemuhemu nenkoleloze ngobudlelwano bomsunguli we-African National Congress (ANC), uDkt John Langalibalele Dube, nomsunguli wenkolo yakwaShembe, iNazareth Baptist Church, uMphrofethi Isaiah Shembe (uMqaliwendlela). Esifundweni ebesenziwe ngalaba baholi baseNanda, ebesibanjelwe e-University of KwaZulu-Natal eMgungundlovu kuleli sonto, kucacisiwe ukuthi ngamampunge ukuthi uShembe noDube babeyinkukhu nempaka. Amanye amahemuhemu asabalele yilawo athi nguDube owabhala ephephandebeni lakhe, Ilanga LaseNatali, ukuthi uShembe washona kade ezama ukundiza. Amanye amaNazaretha athi uDube waqalekiswa ngalokho.UDkt Ngugi Mahaye, owumsunguli weSiqabetho Senhlalamafini, uthe uShembe noDube kwakungamathe nolimu kangangoba uShembe wathandazela uDube ngaphambi kokukhethwa njengomengameli we-ANC ekubeni ayengekho.\"Abawaziyo umlando bazokhumbula ukuthi uma kuyosungulwa umbutho wabantu owawuzolekelela ukuthi izwe liphume kumakhamandela, uDkt Dube akayanga eMangaung (eBloemfontein ngo-1912), kwakumele aye. Owayebhala i-concept kwakunguMnuz Prixley Ka-Isaka Seme. UShembe wafika ngo-4 ekuseni wangawuthatha umthandazo ka-4. Wahamba wayowuthatha kwaDube, wathandazela uJL Dube.\" UMahaye uthe uDube wakhethwa ukuba wumengameli engekho. Uthe abantu angeke babuqonde ubudlelwano balawa maqhawe.\"Kwathi noma kuhamba kuba nezimo zasemhlabeni abazange bahlukane,\" kuphawula uMahaye.Echaza ngendikimba yalesi sifundo, uSolwazi Vitalis Chikoko uthe bakhumbula izingwazi ezasifundisa ukuthi sikwazi ukuzicabangela, singacatshangelwa. Uthe lesi sifundo besenziwe ngokuhlanganyela wuphiko lwezemfundo nolwezenkolo.Uthe inhlosongqangi yalesi sifundo bekungekhona ukubaqhathanisa kodwa bekuwukubethulela isigqoko.Umlingisi owayenguMaNgcobo kuZalo, uDawn Thandeka King, uthe yena usalaxaza inkolo yobuLuthela wajoyina eyamaNazaretha. Uthe yena uyisizukulwane soMqaliwendlela ngenxa yokuthi uyise nguLombo Qiniso Shembe oyindodana yeLanga, iNkosi uJG Shembe.Udalule ukuthi usenethempeli lakhe elibizwa ngokuthi iKwaThandeka eFourways, eGoli.Umlingisi ongumzukulu kaDube, uZweli Dube, unxuse ubuholi bamanje ukuba bayiphathise okwezikhali zamaNtungwa inkulunkuleko eyalethwa wukuzabalaza kwezishoshovu esezalala kobandayo. UShembe wadlula emhlabeni ngoMeyi 2,1935 kwathi uDube washona noFebhuwari 11,1946.Lesi sifundo besihanjelwe ngobengundunankulu waKwaZulu-Natal, uNkk Nomusa Dube, uSolwazi Sihawu Ngubane nezinye izinjululwazi. "
    },
    {
        "content": "SICHITHIWE isicelo sezintatheli ezicele kumiswe ukuqulwa kwecala lokufa kukaSenzo Meyiwa ngesikhathi sokhetho ngoba zizobe zingekho enkantolo.Kulindeleke ukuthi izwe liye okhethweni lukazwelonke olubhekwe ngabomvu ngoMeyi 29. Isicelo sabezindaba sivezwe wuMshushisi woMbuso u-Advocate George Baloyi ngesikhathi kuguqiswa icala ngoLwesihlanu. Icala lisheshe laguqa ngesikhathi sekhefu lesidlo sasemini ukuze kunikwe abameli noMbuso ithuba lokubhunga okuthile.UMeyiwa wadutshulwa wabulawa ekubo kwentombi yakhe uKelly Khumalo, eVosloorus eGauteng ngo-2014.UMshushisi uBaloyi ethula udaba ucele ukubonana neJaji uRatha Mokgoatlheng ngasese. babhunge ngodaba lwabezindaba.IJaji lithe uBaloyi akayibeke ebandla indaba, izwakale ukuthi bathini abezindaba.UBaloyi uthe abezindaba bazobe bematasa nokhetho kodwa abafuni ukwedlulwa yicala, bebecela ukulindwa baze babuye.“Nkosi yenkantolo abezindaba bebecela ukuthi icala liguqe ngesikhathi sokhetho ngoba zonke izinsiza zabo zizobhekana nokhetho. Bebecela ukuthi kubuywe sekwedlule ukhetho,’’kusho uBaloyi.IJaji libuze ukuthi ithini indlu ngalesi sicelo, kwaqhasha ummeli u-Advocate Zandile Mshololo wathi ngeke kwenzeke kanjalo yena uyasiphikisa isicelo.U-Advocate Thulani Mngomezulu weseke u-Advocate Mshololo wathi naye uyasiphikisa isicelo.Omunye ummeli u-Advocate Charles Mnisi uthe abezindaba bekufanele bafake isicelo esibhalwe phansi esisemthethweni, hhayi ukuphathisa umyalezo kumshushisi.IJaji lizwakale lingahambisani nesicelo libuza abameli ukuthi yake yabonakala yini into enjalo phambilini.UBaloyi uthe ukholwa wukuthi lokhu kudalwa yindlela umphakathi omagange ngayo ngaleli cala.Udaba lumunyungwe kwaphunywa nesinqumo sokuthi siyachithwa isicelo ngeke balindwe abezindaba.Bekungaqali ukuthi kube nodaba lwabezindaba, phambilini uZandie Khumalo wayecele ukuthi bangabucosheli ubufakazi bakhe. Isicelo sikaZandie sachithwa, abezindaba baqhubeka nomsebenzi wabo.Ngesikhathi icala liguqa bekulalelwe ubufakazi bukangoti wamaselula uLieutenant Colonel Gideon Gouws othi abamangalelwa babexhumana ngamaselula.Kulindeleke ukuthi icala libuyele enkantolo ngoMsombuluko, kuqhubeke ubufakazi bamaselula."
    },
    {
        "content": "UPHIKO oluthuthukisa intsha likaMasipala uMzinyathi lubambisene neMoses Kotane Research Institute neMantec Foundation lucije intsha ewu-100 eyakhele lo masipala ngolwazi logesi osebenza ngelanga nobuchwepheshe bokuwenza. Ngenkathi icijwa intsha ithole ithuba lokufunda ngobuchwepheshe bezamandla, ukuthi kwenziwa kanjani namasu ezixazululo zokwenza ubuchwepheshe busebenze.UMthokozisi Silango waseGlencore ongomunye wabahlomule kulolu hlelo, uthe abakufunde kuzoba wusizo kakhulu ukuxazulula izinkinga ezibhekene nomphakathi.“Sithemba ukuthi esikufunde kuzosisisza siqhamuke namasu okuxazulula inkinga kagesi ezweni futhi sikwazi nokuqala amabhizinisi ukukwazi ukuzimela,” kusho uSilango.USamkelo Mdunge waseNdumeni, naye ohlomulile uthe: “Okungihlabe umxhwele kakhulu wukuthi bazokwazi ukusilekelela uma siqala izinkampani zethu futhi basisize nokuzichumisa, ithuba elingandile emphakathini engikuwona.”Isikhulu esiphezulu soMzinyathi Development Agency, uMnuz Senzo Ntombela, sithe ngesikhathi bezwa ngale ngqayizivele yethuba, banquma ukulibamba ngezandla zombili ngoba bayazi ukuthi ezamandla zisayinselelo enkulu ebhekene nezwe.“Lolu hlelo luyisize kakhulu intsha ukuguqula inkinga yezamandla ibe yithuba lezomnotho, okuzosiza isifunda sethu, kube kusiza futhi ngokwakha amathuba omsebenzi adingeka kakhulu.“Le ntsha esicijiwe izosizwa esibambisene nabo kulolu hlelo ukuqala amabhizinisi ayo ezamandla futhi izobhekwa ngeso elibukhali ngabazi kabanzi ngale mboni isikhathi esithile kuze kube wukuthi amabhizinisi abo esekwazi ukuzimela ngokwawo,” kusho uNtombela.Uthe ubafisela okuhle njengoba sebengena kwezamabhizinisi, nokuthi unethemba lokuthi lolu hlelo luzovuna izithelo.“Sinethemba elikhulu lokuthi lokhu akuzukuphelela lapha manje njengoba sikhuthaza nabanye abantu abasha ukulandela ezinyathelweni zalaba,’’ usho kanje."
    },
    {
        "content": "OBENGUMMANGALELWA usukume waphaphatheka, engakholwa ngesikhathi inkantolo imkhipha phambili ecaleni eselidonse iminyaka emine lokuthumba nelokubulala ngesihluku u-Andile “Bobo” Mbuthu (16).UMnuz Siyanda Msweli kuthiwe akagoduke ngoba buntekenteke ubufakazi obebumyamanisa namacala.Usukume waphaphatheka wayoma emnyango nakhona esamangele eme yedwa walinda kwaze kwaphothulwa icala.Ozakwabo o-Andile Nhleko, Mncedisi Mzobe, Lindani Ndlovu noMalusi Mthembu libagojele, balale bebaliwe.Bancishwe nokuthi yelulwe ibheyili yabo, bayalelwa ukuthi babuye eNkantolo yeMantshi yaseVerulam, ngo-Agasti 27.Ngalolu suku kuyokwamukelwa imibiko yosonhlalakahle ngempilo yalawa madoda nomndeni kamufi.Kuyophinde kube nesigcawu sobengummangalelwa owaphenduka ufakazi woMbuso lapho ezobe ezicelela intethelelo nokuthi kungani kungamele yena ashushiswe.Imantshi uSanele Hlatshwayo ithe lawa madoda enza isihluku futhi uma ewadedela ngebheyili angase abaleke unomphela.UBobo washaywa yilawa madoda wafa ngo-Ephreli 20, 2020, esolwa ngokuthi weba utshwala endaweni yobumnandi eMagagula Lounge eHambanathi, oThongathi. Le ndawo yangqongqiswa ngomlilo wumphakathi uveva intukuthelo.Ujabule unina kaBobo, uNksz Gugulethu Mbuthu, elahlwa ngecala lawa madoda.Yena nomndeni wakhe nabebandla abebezomeseka baphume enkantolo bacula bebonga uMdali.UNksz Mbuthu uthe yize ingeke isavuka indodana yakhe kodwa uyabonga ngokuthi ligcine libagojele abamangalelwa.“Ngase ngithembele kuyona ukuthi izoqeda u-matric ingondle kwazise ngangiwa ngivuka nayo kodwa babona kungcono bayithathe impilo yayo,” kusho UNks Mbuthu.Lo mndeni ufuna badilikelwe yijele ababulali bakaBobo.UBobo washaywa usuku lonke wafa, isidumbu sakhe kwayiwa naso eBhamshela lapho sabaselwa nezinkuni emphongolweni ubusuku bonke.Ngakusasa ekuseni izinsalela zaso zahlakazwa ngepiki zafakwa ezikhwameni nezitini ukuze zizike zaphonswa edamini.Zatholakala emuva kwezinsukwana kwenziwa ulibofizo nonina, imiphumela yaqinisekisa ukuthi kwakungezikaBobo. Umnikazi weMagagula Lounge naye owayeboshiwe kuleli cala wadutshulwa wabulawa kwesinye isigameko engaphandle ngebheyili ngecala likaBobo. "
    },
    {
        "content": "I-ANC KwaZulu-Natal iphelile, kudingeka yakhiwe kabusha.Lokhu kushiwo nguSihlalo kazwelonke we-ANC, uMnuz Gwede Mantashe, othe kudingeka abunjwe kabusha amagatsha kulesi sifundazwe avithizwe wukufika kweqembu eliholwa nguMnuz Jacob Zuma, Umkhonto weSizwe.UMantashe okusho lokhu izolo ekhuluma ne-SABC ngaphandle kwendawo obekubanjelwe kuyona umhlangano wekomiti elibhekele ukusebenza kwansuku zonke eBoksburg, eGauteng, uthe i-MK iyivithizile i-ANC eKZN.“Iphelile i-ANC eKZN, kudingeka yakhiwe kabusha. I-MK iqedile ngale nhlangano kulesiya sifundazwe. Abantu bacabanga ukuthi ukwakha kabusha kusho ukuhlakaza yonke into kanti akunjalo, kulula ukwakha uma kunesisekelo. Safunda isifundo ngokuhlakaza bonke ubuholi phambilini okuba nzima uma usuwakha kabusha. Yingakho kulula ukwakha nokuvuselela lapho kukhona okuthile khona kunokuqala phansi lapho kungekho lutho,” kusho uMantashe.Usho kanje sekunesikhathi ikhulunywa eyokuthi buzulelwa amanqe ubuholi bakulesi sifundazwe ngenxa yokwehlelwa ukwesekwa kwale nhlangano kuleli.UNobhala Jikelele, uMnuz Fikile Mbalula, ekhuluma nabezindaba uthe bazobuyela kulesi sifundazwe ingakapheli inyanga njengoba kusona ukuzozizwela emagatsheni ngokwenzeka.Uveze ukuthi asikathathwa isinqumo ngokuthi kuzokwenzakalani ngobuholi bakulesi sifundazwe.UMbalula uthe bayazi kwenzakalani, wathi isigungu esiphezulu yisona esizokhipha umkhombandlela ngokumele kwenzeke.“Sizoba nomhlangano wesigungu esiphezulu ekupheleni kwale nyanga. Abantu ababalelwa ku-600 000 bavotela i-ANC eKZN, abanye banquma ukungavoti. Ziningi izinto esingazenza eKZN kodwa asifuni kube sengathi kukhona esibabeka amabala ngokwehlwa kokwesekwa. Iqembu likaZuma lidale umonakalo. Amanye amalungu e-ANC abehobile kanti asebenza umshoshaphansi ne-MK okhethweni,” kusho uMbalula.Uthe ukuhlakaza ubuholi akusona kuphela isisombululo esikhona ngoba zikhona nezinye izindlela zokulungisa isimo ngaphandle kokuhlakaza ubuholi.Uveze ukuthi bahambele izifundazwe ezintathu okuyiKZN, Gauteng naseNorthern Cape, lapho le nhlangano yehlelwa ukwesekwa.“Sizoya naseMpumalanga lapho sehlelwe khona ukwesekwa sisuka ku-70% saya ku-50%. Silungiselela ukhetho lohulumeni basekhaya osekusele cishe unyaka ngaphambi kokuthi lubanjwe,” kusho uMbalula.Uthe ukucishwa kukagesi, inkinga yamanzi, ubugebengu, ngezinye zezinto ezenze abantu bangayivotela i-ANC. "
    },
    {
        "content": "KUBE yinjabulo ngoLwesine kuvulwa isikole samabanga aphezulu esilungiswe kabusha, saba nobuchwepheshe besimanje obusezingeni, i-Dr J.L Dube High, KwaMashu, okubikwa ukuthi kudle imali elinganiselwa kuR75 million ukusilungisa.Ekhuluma emcimbini wokwethula lesi sikole emphakathini osakhele, uMphathiswa wezeMfundo uMnuz Sipho Hlomuka, ushayele ihlombe zonke izinhlaka ezibambe iqhaza ekutheni silungiswe, ikakhulu inkampani exhasile ukwakhiwa kwaso i-Cotton on Foundation, eminyakeni emibili edlule.“Sibonga uhulumeni ukubeka phambili imfundo yezingane zethu ngokuthi kungabi yizikole zasemadolobheni kuphela eziba sezingeni eliphezulu njengalesi. Okunye okusijabulisayo wukuthi lesi sikole asizokuba sihle kuphela, ngoba siyaziwa ngokukhiqiza imiphumela emihle, njengoba senzile ngonyaka odlule kuphasa wonke umfundi kamatikuletsheni kusona,” kusho uHlomuka.Uthishanhloko wesikole, esasungulwa ngo-1979, futhi esinabafundi abawu-1 325 nonyaka, uMnuz Sipho Magwaza, uthe uswele amaphiko okundiza ukukhombisa ukuthi ujabule kangakanani ngomsebenzi omuhle owenziwe kusona.“Lokhu kuzosilekelela kakhulu ukuthi sikwazi ukukhiqiza imfundo esezingeni eliphezulu njengoba isikole sethu sesenziwe ngendlela yokuthi sihambisane nobuchwepheshe esikubona kwamanye amazwe njengoba kuzofundwa ngamakhompytutha, ukusiza ukuthi abafundi esibakhiqizayo baphume sebekulungele ukubhekana nezimo zempilo esiyiphilayo manje,” usho kanje.Ikhansela elakhele ku-ward 40, lapho okwakhiwe khona lesi sikole, uMnuz Siyezwana Mzimela, uthe umsebenzi owenziwe kulesi sikole uzosiza kakhulu ukukhiqiza abafundi abazoba nekusasa eliqhakazile, babuye benze umehluko emphakathini.Omunye wabazali bezingane ezifunda kulesi sikole, uMnuz Bongani Majola, naye ubonge kakhulu umsebenzi owenziwe, athe uzolekelela kakhulu izingane zabo ukuba nekusasa elihle.UMagwaza ugcizelele ukuthi kumanje sebeqedile ngohlelo lokubhalisa abafundi abazofunda esikoleni sabo ngonyaka ozayo, ukukhombisa ukuhleleka nokubeka imfundo phambili."
    },
    {
        "content": "UTHUKUTHELE uyaveva uTebogo Sithathu, umculi owaduma ngeR&B, ngemva kokuba ehlwithwe umbhobho esacula ingoma ebuza ukuthi wenzeni owayengumengameli wezwe, uMnuz Jacob Zuma. UTebogo wayeyilungu leqembu elalibizwa ngamaTwins, eladuma ngamanoni athi: Shona Phansi, Love 10 000 nelithi Ngiyasha. Kuthe esaqala ukucula uTebogo, waqhamuka umengameli womfelandawonye wezinhlangano zamaciko iCCIFSA, uJoy Mbewana, wamphuca umbhobho maqede wahlambalazeka kozakwabo. UTebogo, ongumsunguli weMK Creatives Council ( MKCC), uthe loya mbuthano bewungahlangene nepolitiki kodwa bekungowokudingida umthethosivivinyo obizwa ngeCopyright Amendment Bill, athe ungomunye wamaciko akhuluma kakhulu ngayo. \"Bengisemhlanganweni njengomunye wezishoshovu ezilwela amalungelo amaciko, ikakhulu ekuvikeleni imisebenzi abezobuciko abazisungulele ngemiqondo yawo. Lokho ngikwenza ngaphansi kwenkampani yami i-IP Justice. Yingakho kuthe uma abaholi bamaciko bebizwa ukuba bayonikezela ngohlu lwezikhalazo kuNobhala-Jikelele we-ANC (uMnuz Fikile Mbalula), ngabizwa nami.\"UTebogo uthe ukuvinjwa ngamalungu e-ANC ukuba aphose umbuzo olula wokuthi: Wenzeni UZuma, kwenze abantu babona ukuthi i-ANC iwuhlobo luni. Uthe uphucwe ilungelo elikuMthethosisekelo lokuhlanganyela nanoma iyiphi inhlangano ngokukhululeka.\"Amanye abangamacomrade e-ANC baze bangisabisa ngodlame nokungicindezela besebenzisa amandla okuba kuhulumeni. Buka nje banyanyisa kanjani. Ngibatshelile kodwa ukuthi angisabi lutho ngoba ngingokaJehova,\" kuphetha uTebogo.Eziphendulela uJoy uthe uTebogo uyiComrade nomngani wakhe futhi ubeyingxenye yomhlangano.Echaza uJoy ubeke kanje:\"Besivumelene ngokuthi umhlangano uzophathwa kanjani, obese kusele ngakuthina ukuhambisa i-memorandum kuNobhala-Jikelele. Ngakho ngesikhathi eseqala ecula ingoma ethi: Wenzeni UZuma, bekufanele anqandwe ngoba ubebuza umbuzo endaweni engafanele, kithi ngoba thina bemboni yobuciko asikaze sasola uZuma nanganoma yini.\"UJoy uqhube wathi abebekuhlanganele ukucela ukuhlangana nomengameli nokuthi umthethosivivinyo ungasayinwa kuphela.\"Ngaphandle kwalokho, bebenomhlangano nabo njengeMK lapho bekufanele abuze khona lokho noma enkantolo izolo (esho ngoLwesithathu) lapho ebengabuza abantu abafake uZuma enkantolo.\"Uthe ngale ndaba yomthethosivivinyo amaciko kufanele abumbane futhi anelungelo lokuzibandakanya neqembu lepolitiki.Waphetha ngokuthi uTebogo uyazi ukuthi uma kukhulunywa ngendaba yezobuciko, ubumbano lusemqoka. "
    },
    {
        "content": "UVALO kubagibeli bamabhasi akwaMetro kubulawa omunye wabo egibela ibhasi elilibangise eSandton lisuka eFleurhof.Kuthiwa owesifazane oneminyaka elinganiselwa kweyo-o40 ubudala osebenza ebhange uhlaselwe umsolwa esitobhini ajwayele ukubibela kuso eFleurhof ngoLwesithathu ekuseni.UMnuz Kenny Kunene oyiphini likamengameli wePatriotic Alliance nekhansela kumasipala waseGoli uthi ngempela njengoba befike endaweni yesigameko bazizwele ngokwabo okwenzekile.Uthi lowesifazane uhlaselwe engena ebhasini kanti umsolwa usebngaphakathi wavulela ngesibhamu. “Lo wesifazane ujike wazama ukubaleka umsolwa lo wadubula kabili, wawa lo wesifazane, wamqedela edubula kabilii.”[GRAPHIC CONTENT] A woman was shot dead by an unknown man on a Metrobus in Johannesburg today. Officials say she was approached by the gunman who shot her and then fled the scene. Newzroom Afrika's Veronica Makhoali speaks to Joburg Transport MMC Kenny Kunene.Watch:… pic.twitter.com/kYnSmofpnNUthi bazothatha ivideo esebhasini yize bezwile ukuthi umsolwa ubefihle ubuso egqoke ikepisi futhi eseqedile ukuhlasela kufike imoto emhlophe yohlobo lwePolo engenayo izinombolo yathatha umsolwa yaphela emehlelweni.Okhulumela abeMetro Bus uGoodwill Shivuri utshele abezindaba ukuthi kubuhlungu okwenzekile futhi nabanye abagibeli abebekhona basathuthumela.Uthi bazonikezwe usizo lokwelulekwa kanjalo nomshayeli webhasi usathukile futhiBancome ubuqhawe bomshayeli webhasi ngoba ngemuva kokuhlaselwa kwalo wesifazane ushayasibhamu ukhombe yena ngesibhamu kodwa walokhu elele njalo esitelingi, esehambile umsolwa umshayeli usukile endaweni yesigameko ehambisa abanye abagibeli abangu-15 kwenye indawo ephephile ethi mhlawumbe umgulukudu usazobuya.Ushayeli usuke lapho wabuyela endaweni yesigameko njengoba umufi ubengakasuswa.Umyeni kamufi namanye amalungu omndeni abesendaweni yesigameko.UKunene uthi umyeni ubatshele ukuthi ngoMsombuluko, umkakhe umtshele ukuthi uqaphele amadoda abesesitobhini sebhasi angawajwayele kodwa futhi awagibelanga uma sekufika ibhasi.Uthi lokhu kubenza basole ukuthi ukubulaw kwalo wesifazane bekuhleliwe."
    },
    {
        "content": "Kusinde ngokulambisa umshayeli weVW Polo odutshulwe ngoyaba lwezinhlamvu eVerulam, eThekwini, ngoLwesihlanu ntambama.Lesi sigameko kuthiwa senzeke emgwaqweni uWick Street.NgokweReaction Unit South Africa (Rusa), le nkampani ithole inqwaba yezingcingo kosomabhizinisi nabahamba ngezinyawo bekhala ngokuduma kwezulu lezandla.“Onogada bathunyelwe ngabo-6.14 ntambama nokuthe uma befika bathola indoda ihleli esihlalweni somshayeli kwiVW Polo e-silver. Ubetshulwe amahlandla amaningi kwesingenhla emzimbeni nasekubusweni. Unogada udubuleke ethangeni yinhlamvu ebindiza emoyeni,” kusho iRusa esitatimendeni.Isitatimende sithe abezimo eziphuthumayo bakwaRusa nakwaKZN VIP basize laba ababili ngaphambi kokubaphuthumisa esibhedlela.Sithe kutholakale inqwaba yamagobolondo esibhamu i-9mm nawesibhamu esikhulu endaweni yesigameko. Bekukhona neVW Polo emhlophe ebishiywe ngaphambi kwemoto yowesilisa olimale kanzima. Iwindi lePolo emhlophe nalo belidubulekile.“Akukaqinisekiswa ukuthi imoto ishiywe ngabasolwa yini. Imbangela yokuhlasela ayikaziwa.”"
    },
    {
        "content": "Amaphoyisa athungatha uthuli abasolwa ngokudubula ‘usomabhizinisi odumile nomqaphi wakhe’ ebusuku ngoLwesihlanu, eMogaung.Okhulumela amaphoyisa aseLimpopo uBrigadier uHlulani Mashaba, uthe lo  somabhizinisi (57) odumile angamdalulanga nomqaphi wakhe (33) badutshulwe ngabo-7.45 ebusuku.Ngokwemibiko, abagilwa bebeshayela emgwaqweni u-R574 bebheke ngaseMonsterlus ngesikhathi befika kwisicimpisajubane ngaseMogaung. Abasolwa abebehamba ngeMercedes-Benz eluhlaza okwesibhakabhaka kuthiwa badubule kaningi bebhekise kubo.“Usomabhizinisi udubuleke engalweni kanti umqaphi wakhe uphumile emotweni wadubula kaningi ebhekise ngakubasolwa. Udubuleke kaningi ngesikhathi enza lokho,” kusho uMashaba.Uthe abasolwa babaleke ngale kokuthatha lutho kubagilwa. Abasolwa baphuthunyiswe esibhedlela.UMashaba uthe amaphoyisa aphenya amacala amabili okuzama ukubulala.Anxuse onolwazi ngabasolwa ukuthi ashayele umphenyi uSergeant Madimetja Manganye ku-060 624 3383 noma athine isiteshi samaphoyisa okanye ku-08600 10111"
    },
    {
        "content": "Kudutshulwe kwafa ababili, kwalimala abathathu ngesikhathi amadoda angaziwa evulela ngenhlamvu ethaveni kuBhabhatane Street, eWalmer, e-Eastern Cape, ngeSonto.UKhomishana wamaPhoyisa kulesiya sifundazwe uLieutenant General Nomthetheleli Mene, uthe uphatheke kabi ngalokhu kudubula athe kwenzeke ngoSuku lweNtsha, okuyiholidi lokubungaza nokuhlonipha intsha ezweni.Kubikwa ukuthi ngabo-11.20 ebusuku amaphoyisa abizelwe ethaveni lapho kuthiwa kungene abesilisa abahlanu  bavulela ngenhlamvu kwabebephakathi.Kuthiwa la madoda abezifihle ubuso.“Kudutshulwe kwafa ababili, owesifazane oneminyaka engu-18 nowesilisa iminyaka yakhe engaziwa kwathi abathathu okungabesilisa ababili nowesifazane balimala,” kusho okhulumela amaphoyisa uColonel Priscilla Naidu.Uthe imbangela yalokhu kuhlasela ayikaziwa futhi icala liphenywa wuphiko lweProvincial Serious and Violent Crimes Unit“Sinxusa umphakathi ukuthi usisize ngalolu phenyo futhi sicela noma ubani onolwazi ukuthi asondele. Ukubambisana nathi kubalulekile ukusisiza sithole izimpendulo kuleli cala nokuthi sigweme olunye udlame emphakathini wethu,” kusho uLt Gen Mene."
    },
    {
        "content": "INKAMPANI elawula ukusebenza ezikhumulwenzi zezindiza kuleli, i-Airports Company South Africa (ACSA), iqinisekise ukushona kwabagibeli ezikhumulweni zezindiza i-OR Tambo ne-King Shaka kule mpelasonto.Ngokwesitatimende esikhishwe yile nkampani, isehlo sokuqala sibikwe e-O.R. Tambo International Airport (ORTIA) ngo-3.10 ntambama. Abasebenzi basesikhumulweni sezindiza babike ngomuntu owe kususa esitezi sesihlanu wayoshaya phansi. Abezimo eziphuthumayo namaphoyisa asebenza kule ndawo baphuthume kuye kodwa ngeshwa bafike esethule. Uhlonzwe njengoshonele khona lapho kanti imininingwane yakhe ibingakaqinisekiswa.Kwesinye isehlo esenzeke eKing Shaka International Airport, kuthiwa umgibeli wendiza ushayeke phansi washona esendaweni yabafikayo ngezindiza. Lo mgibeli wesilisa utholelwe usizo lokuqala oluphuthumayo kodwa ngeshwa naye uthulele khona lapho.Imbangela yokufa kwabo kayaziwa okwamanje kodwa amaphoyisa ayaphenya."
    },
    {
        "content": "KUFE ababili kushayisana izimoto ngoLwesithathu ekuseni, kuthelawayeka uN2 ngaseMatigulu.Ngokombiko othunyelwe abezimo eziphuthumayo, baphuthume kule ndawo ngemuva kokuthola umbiko ngengozi enyantisa igazi.“Sifike kule ndawo sathola izimoto zishayisane mahlanze, ngesikhathi kuhlolwa isimo sabebehamba ngalezi zimoto, kutholakale ukuthi babili abantu abashonile,” kusho abe-IPSS Medical Rescue.Kuthiwa babili abantu abalimele kabi kanti kubo kukhona nengane.Bayaqhubeka notakula kule ndawo kanti ukuhamba kwezimoto kuphazamisekile.Ngesikhathi abezimo eziphuthumayo besaqhubeka notakula abalimale engozini, bathole omunye umbiko ngengozi ebandakanya imoto eyodwa eyenzeke kuwo uN2, ngakwaDukuza. “Sithole umbiko mayelana nemoto ephaphalaze yaginqikela eceleni komgwaqo.”Ngesikhathi befika endaweni yesigameko, bathole umshayeli esavalelekile phakathi emotweni. Abezicishamlilo bayaqhubeka nemizamo yokutakula umshayeli obonakala elimele kabi."
    },
    {
        "content": "KUFE ababili kwalimala abangu-17, itekisi lishayisana nemoto encane emgwaqweni u-R74, eDoringkop ngaKwaDukuza, ngoLwesibili ekuseni.Ngokwesitatimende sabakwa-IPSS Medical Advanced Life Support, kwabangu-17 abalimele, abayisikhombisa kubona balimale kanzima kanti omunye wabo okuthiwa ubegibele etekisini, kudingeke ukuthi aphuthunyiswe esibhedlela ngendiza enophephela emhlane.“Bonke abalimale kule ngozi bathole usizo oluphuthumayo, ngaphambi kokuthi bathunyelwe ezikhungweni zezempilo ezehlukene.  Bobabili abashayeli, owemoto encane nowetekisi nabanye abagibeli balashelwe imihuzuko,” kubhalwe esitatimendeni.Kwehla le ngozi nje, bekusabatshazwa ukufa ngesihluku kwabayithupha okungabesifazane okuthiwa bangamalungu e-MK ababehambele umcimbi waleli qembu, nabo babhubha kugingqika itekisi ababehamba ngalo, emgwaqweni ofanayo ngaseKranskop ngenyanga edlule. Itekisi ababehamba ngalo lalilayishe abagibeli abangu-17 kubalwa nomshayeli, lisuka eMtshezi lilibangise eNkandla kanti abawu-10 kwabalimala bangeniswa ezibhedlela besesimeni esibucayi."
    },
    {
        "content": "UMNYANGO wokuBusa ngokuBambisana neziNdaba zoMdaba ukhiphe isexwayiso ngemvula enamandla engadala izikhukhula ezindaweni ezehlukene esifundazweni iKwaZulu-Natal.Lo mnyango uthe izangoma zezulu ngaphansi kweSouth African Weather Service zikhiphe isexwayiso ngemvula enamandla elindeleke ezindaweni eziseNingizimu yesifundazwe okubalwa kuzo uMzumbe, uMdoni neRay Nkonyeni. Kuvela nokuthi okufanayo kulindeleke eThekwini nasezindaweni ezisemkhandlwini weLembe.Kukhishwa lesi sexwayiso nje, izakhamuzi zaseMargate azilalanga ngenxa yezikhukhula ezidalwe yimvula yangeSonto ebusuku.Imvula ihlasele kakhulu izindawo eziheha izivakashi eVongo naseMargate kwaguguleka nemigwaqo kwacekeleka nempahla eningi. UMnuz Sboniso Mngadi okhulumela umnyango uthe bakhiphe amathimba ezinhlekelele ayohlola umonakalo nokuqhubeka nokuqapha isimo kule ndawo.UMnyango @kzncogta uhlola umonakalo Margate nasoVongo kulandela izikhukhula ezidalwe yomvula enamandla ngeSonto ebusuku @IsolezweNews pic.twitter.com/T2hJ56cNED“Amathimba ethu amatasa abheka ukuthi umonakalo ungakanani.”Kubikwa ukuthi bane abantu abashonile ngenxa yemvula. Ithimba lezinhlekelele nezimo eziphuthumayo litakule izidumbu ezintathu zabantu okukholakala ukuthi bebehamba ngemoto ekhukhuleke ebhulohweni ngeSonto ebusuku.Kule moto kuthiwa bekunabantu abadala abathathu nengane eyodwa.Owesine oshonile kuthiwa ushaywe wumbani. Amathimba ezimo eziphuthumayo asezindaweni ezahlukeneke njengoba uqhubeka umsebenzi wokutakula izimoto ezithintekile kule ndawo nokusho ukuthi kusengavela ezinye izindaba zabanye abalimele nabashonile."
    },
    {
        "content": "Kufe abasolwa ngokuduna imoto abathathu, kwalimala iphoyisa elilodwa ngesikhathi kudutshulwana eMlaza, eThekwini, ngoLwesihlanu ekuseni.Okhulumela amaphoyisa KwaZulu-Natal, uColonel Robert Netshiunda, uthe abasolwa bebeqeda ukuduna owesifazane imoto kwaR ngesikhathi amaphoyisa ebajaha.“Kujahwane ngezimoto ngesivinini nokuthe kufikwa kwaT, abasolwa badubula bebhekise emaphoyiseni nawo ase ezivikela ngokudubula. Kufe abasolwa abathathu. Iphoyisa lidubuleke engalweni kanti lisesimeni esigculisayo,” kusho uNetshiunda.Uthe abasolwa batholakale nezibhamu ezintathu nemoto abebesolwa ngokuyiduna.Owesifazane oduniwe akalimalanga."
    },
    {
        "content": "Kusale enkundleni isosha elilodwa lombutho wakuleli, iSouth African Defence Force (SANDF), kwalimala amanye angu-13 ngesikhathi etholana phezulu namavukelambuso, iM23, eSake, eDemocratic Republic of Congo, ngoLwesine.I-SANDF, esitatimendeni esikhishwe ngoLwesihlanu, ithe wonke amasosha alimele ayalulama esibhedlela, iGoma.Ithe kulimale izimoto zawo ezimbili kulesi sigameko.“Uma yonke imininingwane mayelana namalungu ethu isiqinisekisiwe sizophinde sikhiphe eminye imininingwane futhi umndeni woshonile uzokwaziswa,” kusho iSANDF.Amasosha akuleli ajutshwe eDRC njengengxenye yeSouthern African Development Community Mission in the Democratic Republic of Congo (SAMIDRC) ukuyosiza uhulumeni wakuleliya lizwe ukudala ukuthula nozinzo.Ngelesihlanu isosha kakuleli ukufa kuleliya lizwe kusuka kuqale unyaka. Esigamekweni sokuqala kwafa amabili ngesikhathi kuqhunyiswa inkambi yawo.Kwesesibili elinye ladubula uzakwabo ngesibhamu somsebenzi ngaphambi kokuzidubula life nalo."
    },
    {
        "content": "UMPHATHISWA wezokuphepha komphakathi nokusebenza kwamaphoyisa eWestern Cape, uReagen Allen, unxuse amaphoyisa ukuthi enze konke okusemandleni ukuqinisekisa ukubanjwa kwabasolwa abavulele ngenhlamvu endaweni yokuphuca kwafa izingane ezintathu.Lokhu kwenzeke elokishini laseKhayelitsha, eKapa, ngoMgqibelo ntambama ngezithuba zika-4 lapho oshayasibhamu abangaziwa befike kule ndawo bavulela ngenhlamvu.Okhulumela amaphoyisa  kulesi sifundazwe uColonel Andrè Traut uthe leli cala lidluliselwe ophikweni oluphenya amacala abucayi nanodlame esifundazweni.“Abaseshi ophikweni lwamacala abucayi odlame aphenya ngesigameko sokubulawa kwabantu abathathu nokulimala kwabanye endaweni yokuphuca ngoMgqibelo ntambama. Kubikwa ukuthi kufike amadoda angaziwa kule ndawo avulela ngenhlanvu ebhekise kwabebekhona,” kusho yena. Owesilisa oneminyaka engu-30 u nezingane ezimbili ezineminyaka engu-11, 12 bafe ujuqu kwathi enye ingane eneminyaka emihlanu yashonela esibhedlela. Zintathu ezinye izingane eziphuthunyiswe esibhedlela ngenxa yokudubuleka."
    },
    {
        "content": "KUFE nodabuka kulesi sifundazwe, empini yamaphoyisa nosolwa ngokuba wubhongoza ekuqhwageni ngodli imali yomphakathi nosomabhizinisi eMthatha, esifundazweni i-Eastern Cape, obezibiza ngenkosi eyaqokwa ngabantu.UMnuz Senzo Ndlovu waseRichmond, KwaZulu -Natal, kuthiwa ungomunye wabaqaphi ababili bakaMnuz Sakhumzi Dalinzolo Mareke (42), okuthiwa bobathathu bafe ujuqu bedubulana namaphoyisa.UNdlovu kuthiwa ubesebenza njengomqaphi kaMareke ngesikhathi betholana phezulu namaphoyisa okuthiwa abelandela umkhondo ngezenzo zabahlalise lubhojozi umphakathi nosomabhizinisi kuleya ndawo agasele emzini wakhe (uMareke).Umthombo weSolezwe ongathandanga ukudalulwa obusondelene noNdlovu, uthe ubesenesikhathi esebenza njengomqaphi, ngakho abakholwa ukuthi kukhona okumhlanganisa nalobu bugebengu ngaphandle kokuthi ubesebenza.“Besingazi nokuthi umuntu amgadayo usolakala ezenzweni ezinje.  USenzo bekuwumuntu nje ohloniphayo, wahamba nje kuwumuntu eyosebenza kusho ukuthi uthelwe amachaphazelo,” usho kanje.Kuthintwa udadewabo kamufi uNksz Amanda Ndlovu, ukuqinisekisile ukushona komfowabo kulesi sigameko wathi bewumndeni bacela ukungaphawuli ngalolu daba kwabezindaba kuze kube uyafihlwa.Ekhuluma nabezindaba izolo e-Eastern Cape uKhomishana wamaPhoyisa kuleli, uGeneral Fannie Masemola, uthe amaphoyisa anomsebenzi wokuvikela umphakathi kanye nawo.“Lezi zigameko ezihlalise kabi umphakathi, azibikwa ngokwanele emaphoyiseni. Selokhu kuvulwe inombolo yamahhala yokumpimpa ngazo eMthatha emasontweni adlule, zisengu-1 180 kuphela izingcingo ezisangenile zibika ngalobu bugebengu. Kuzona, ezingu-688 ezabafona bedlala. Angu-33 amacala abikiwe mayelana nalobu bugebengu” usho kanje.Uthe amaphoyisa asebenza ngokuzinikela ukuqinisekisa ukuthi abathintekayo bayaboshwa, kwenzeke ubulungiswa.  Selokhu kuqale lezi zigameko, bevile ku-10 abasolwa ezifundazweni ezehlukene asebebulewe bedubulana namaphoyisa okukholakala ukuthi bathinteka ekufuneni ngodli imali yomphakathi.Kukholakala ukuthi omunye umsolwa uzame ukuhlasela iphoyisa lophiko i-National Intervention Unit elalikhona kudutshulwa uMareke nabaqaphi bakhe, kodwa wagcina eboshiwe. "
    },
    {
        "content": "KUFE oyedwa kwalimala kabi omunye kuwa iveni lisuka ku-N2 layohlala kuNorth Coast Road ngoLwesibili ekuseni, eThekwini.Abezimo eziphuthumayo bafike endaweni yesigameko bathola isimo sisibi iveni ebelithwele imifino nezithelo lilele ngohlangothi phakathi kwemizila ephambanayo.Imibiko yokuqala iveza ukuthi umshayeli uphunyukwe yiveni ehamba phezu kwebhuloho kuN2 yashaya umuntu obehleli onqenqemeni lomgwaqo uNorth Coast ngaphambi kokuba ilale ngohlangothi.Umshayeli weveni obehamba yedwa ngesikhathi kwenzeka le ngozi utholakale esesimeni esibucayi kakhulu ngenxa yokulimala.Abe-ALS Paramedics banike umshayeli usizo lokuqala ngaphambi kokuba aphuthunyiswe esibhedlela esiseduze.Imbangela yengozi kayaziwa okwamanje, kodwa amaphoyisa ayaphenya"
    },
    {
        "content": "KUPHUME isidumbu kuhlaselana abokufika abebehleli emzini oseDurban North ngeSonto ntambama.Ngokubika kwamaphoyisa, abesifazane abane abadabuka e-Asia bebehleli emzini abawuqashile osemgwaqweni u-delaide Tambo eDurban North ngesikhathi kufika owesilisa naye owuhlanga lwabo.“La besifazane bacele umlisa lo obefika ukuba abahambise esitolo esiseduze. Ngesikhathi bengena emotweni, kuphume omunye wesilisa naye owuhlanga lwabo, wavulela ngenhlamvu ebhekise kubona,” kusho amaphoyisa ngesitatimende.Kushone owesimame oyedwa, abanye baphuthunyiswa esibhedlela besesimeni esibucayi.Amaphoyisa asendaweni yesigameko njengoba uphenyo luqhubeka ukuze kutholakale imbangela yokuhlaselwa kwalaba kanye nomsolwa okukholakala ukuthi ubalekile."
    },
    {
        "content": "Amaphoyisa adubule abulala osolwa ngokubamba inkunzi abanye bagcwala amathafa eSikhaleni ngeSonto ebusuku.Kuthiwa laba bebeqeda ukubamba inkunzi umgilwa eNdindima ngaphambi kokubaleka.Okhulumela amaphoyisa KwaZulu-Natal, uColonel Robert Netshiunda, uthe amaphoyisa ampintshele ekhoneni abasolwa abane eNcombo.“Bathe bangabona kuphayisa amalambu aluhlaza amaphoyisa, abasolwa badubula bebhekise ngakuwona nokuholele ekutheni amadoda omthetho aziphendulele. Kufe umsolwa oyedwa kulokho kudubulana abanye abathathu babaleka bangena esikhotheni,” kusho uNetshiunda.Uthe umufi utholwe nesibhamu i-.38 special revolver nezinhlamvu ezinhlanu futhi akukho phoyisa elilimalile.Uthe amaphoyisa amatasa athungatha ababalekile futhi banxusa noma ubani onolwazi ngabasolwa ashayele isiteshi esiseduze noma ku-08600 10111."
    },
    {
        "content": "Kudutshulwe kwafa umsolwa oyedwa omunye waboshwa ngesikhathi bezama ukubamba inkunzi egaraji lokwetha uphethroli iShell Service Station, kuMoss Street, eVerulam ngoLwesihlanu emini.Inkampani yonogada iReaction Unit South Africa (Rusa) ithe amalungu ayo, amaphoyisa eSAPS abambisane ngemuva kokuthola ubunhloli bokuthi kunabasolwa abathathu abahlela ukubamba inkunzi egaraji.Bathe bazungeze igaraji behamba ngezimoto ezingabhaliwe.“Onogada bakwaRusa bangene esitolo kungapheli sikhathi esingakanani abasolwa bengenile. Abasolwa bavulele ngenhlamvu bezama ukubalekela ukuboshwa,” kusho isitatimende.Onogada baphindisele ngenhlamvu kwadubuleka oyedwa wabo ekhanda. Kuthiwa ubalekele ngaserenki yamabhasi lapho eshayeke phansi khona. Utholakale nesibhamu esiyi-9mm.“Umsolwa oneminyaka engu-19 ujahwe ngamalungu eRusa namaphoyisa eSAPS aseVerulam. Uboshwe esikhotheni eduze nomgwaqo uR102. Utholakale nesibhamu.”Kushaye u-1 emini amaphoyisa esasendaweni yesigameko."
    },
    {
        "content": "ZIHLINZEKWE ngogesi okokuqala ngqa izakhamizi zaseBangamazi eNkandla oselokhu kwathi nhlo ziphila ngokukhanyisa amakhandlela.Le mizi ewu-45 ikhanyiselwe ugesi okokuqala ngqa uMasipala waseNkandla kulandela ukuthola imvume nosuku ka-Eskom.Lezi zakhamizi bese kuphele iminyaka zihleli namamitha kagesi angakhanyi emakhaya kodwa ngeledlule kube sekukhanyiswa amatransformer ukuze kukhanye nasemakhaya.UMnuz Lungisani Buthelezi oyimenenja ebhekelele leprojekthi uveze ukuthi beluyingxenye enkulu yeNhloshane eyayizofakela abantu abawu-1300 ngokuhlukana kwezigaba zayo.\"Izigxobo, namamitha bekulinde ukuthi kuphothulwe lolu hlelo luka-Eskom bese kukhanyiswa iprojekthi. Sithole usuku lomhlaka 4 Ephreli, sikhuluma kuyimanje imizi isinawo ugesi.“Ikhona imizi embalwa ekhanyiswa namhlanje, kuqedelwa kuyo ngoba iningi layo liqhelelene kanti imitha likhanyiswa ngalilodwa,\"kusho uButhelezi.IMeya kaMasipala uMnuz Mbhekiseni Biyela uthe ukuhlinzekwa kwabantu ngezidingo kuseqhulwini futhi bzafinyelela ngisho ezindaweni ezisehlanzeni ukuqinisekisa ukuthi bayazithuthukisa.Ukukhanya kukagesi kule ndawo uBiyela uthe kuzophucula impilo yezakhamizi nokuyinto abayilwelayo.Yize kunjalo uBiyela ukuvezile ukuthi kunezinsiza ezingaphansi kweminyango kahulumeni ezenza kubenzima ukungenelela ngazo emiphakathini njengoba bewumasipala omncane ongenasabelo mali esikhulu."
    },
    {
        "content": "SISHUBILE isimo phakathi komholi we-DA uMnuz John Steenhuisen noMengameli Cyril Ramaphosa ngezinhlelo zokusayinwa koMthethosivivinywa wezikole iBela Bill ibe ngumthetho. USteenhuisen usabise ngokuthi aluzobakhona uzinzo kuhulumeni wokubambisana uma uRamaphosa eqhubeka nalo mcimbi wasesidlangaleni, wokusayina ozoba seziNdlini zoMbuso ePitoli kusasa.URamaphosa ushaya phansi ngonyawo akajiki ekutheni uyaqhubeka nokusayina kanti uthe ubevele elindele ukuthi kuzoba nemvunge.Uxwayise ngokuthi akumele uma kukhona ukungavumelani, bese abaholi bamaqembu abambisene kuhulumeni, basabise ngokuthi aluzobakhona uzinzo.USteenhuisen uthe ufuna ukuhlangana noRamaphosa ukuze amnxenxe ukuthi angasayini.“Uma eqhubeka nokusayina uzobe ephula umongo wokusebenzisana kuhulumeni wokubambisana. Ngesikhathi kubhungwa eyokubumba uhulumeni, samtshela kwezikabhoqo ukuthi asiwamukeli lo mthetho ngendlela oyiyo okwamanje, sathi akawubuyisele ePhalamende ukuze kwenziwe izichibiyelo,” kusho uSteenhuisen.Uthe uzohambisa izichibiyelo abafuna zenziwe kulo mthethosivivinywa ngoba uRamaphosa unawo amandla okuwubuyisela ePhalamende.“Uma enqaba uzobe ebeka engcupheni eyokusebenzisana kuhulumeni. I-ANC iyazi ukuthi akumele ithathe izinqumo ngayodwana.” Okhulumela uRamaphosa, uMnuz Vincent Magwenya, esithangamini nabezindaba izolo eKapa, uthe umengameli uyaqhubeka nokusayina umthetho.Uthe okumkhathazayo umengameli abaholi abakuhulumeni wokubambisana, abasabisa ngoqhekeko uma kukhona abangahambisani nakho.“Umengameli akakhathazekile ngokuthi uzohlukana phakathi uhulumeni wokubambisana. Kuyakhathaza kodwa ukuthi lokhu kusabisa akubhekile kuphela kumengameli wezwe, kodwa nakubantu bakuleli. Uhulumeni awubunjelwanga iqembu elithile, kodwa ubunjelwe abantu bakuleli.” Uthe umengameli akawusayini kuphela umthetho uma kungukuthi awuhambisani noMthethosisekelo, hhayi ngezizathu zepolitiki. “Lo mthetho udlule kuzona zonke izigaba okubalwa nePhalamende yingakho ezowusayina. Asikho isidingo sokuthi umengameli avumelane nabaholi bamaqembu ngaphambi kokusayina umthetho,” kusho uMagwenya.Uthe kuzoba nezinhlelo zokuzama ukuxazulula ukungaboni ngaso linye kuhulumeni wokubambisana.“Amaqembu ayakwazi ukuthi ePhalamende afune kube nezichibiyelo emthethweni. Nakulokhu azokwazi ukufaka izichibiyelo uma ususayiniwe.”Uthe umengameli ukulindele ukuthi kusazobakhona ukungaboni ngaso linye kubaholi kuze kuphele ihlandla likahulumeni wokubambisana. Neqembu i-ActionSA lisabise ngokulandela umgudu wezomthetho uma uRamaphosa esayina umthetho.NoNgqongqoshe weMfundo eyisiSekelo uNksz Siviwe Gwarube, wanxusa uRamaphosa ukuthi angawusayini umthetho ngoba kukhona ezinye izinto angeneme ngazo.Okuqukethwe yilo mthetho wukuthi uGrade R uzoba yimpoqo, amanye amandla okubalwa ulimi lokufunda ezikoleni kanjalo nokugcwala kwesikole, kubekwe enhlokweni yomnyango kuleso sifundazwe. Abazali bazobekwa amacala uma kungukuthi banqabela izingane zabo ukuthi ziye esikoleni."
    },
    {
        "content": "AMAPHOYISA afuna uthuli abasolwa ngokudubula babulale abantu abangu-17 ezehlakalweni ezimbili ezenzeke eNgobozana eLusikisiki, e-Eastern Cape ngoLwesihlanu ebusuku.Okhulumela amaphoyisa uBrigadier Athlenda Mathe, uthe bavuke ngezindaba ezingezinhle zokudutshulwa kubulawe abantu abangu-17.Emzini wokuqala uthe kubulawe abantu abane akusindanga muntu.“Esehlakalweni sesibili bekunabantu abangu-19 abebekade belele emzini ose-NU2, abangu-13 babo  badutshulwe bashona. Kusinde abantu abayisithupha okungabantu besifazane abane nowesilisa,”kusho uBrig Mathe.Uqhube wathi ubangwa nezibi esibhedlela owesilisa osekhulile osinde edutshulwa. Uveze nokuthi bekukhona ingane enezinyanga ezimbili kuhlaselwa, ephume ingenamyocu.“Ingane iyiswe esibhedlela ukuze ithole ukunakekelwa okudingakalayo. Kusiphatha kabi okwenzekile,” kusho uBrig Mathe.Amaphoyisa athi bangu-15 abesifazane abasocongiwe kanye namadoda amabili.Uveze ukuthi uKhomishana wamaPhoyisa uGeneral Fannie Masemola usehlanganise ithimba eliphezulu lamaphoyisa azophenya ezi zigameko.Njengamanje uthe bamatasa nomsebenzi wabo abaphenyi futhi kunamathimba amabili ochwepheshe bendawo yesigameko avela ePitoli ajutshwe ukuba ahlwaye izimpendulo.“Kutshalwe inqwaba yamaphoyisa ukuze kuqinisekiswe ukuthi bayatholakala abantu abenze lobu bugebengu. Sikhuthazwa ukuthi ezigamekweni zokudubula esezibe khona kulesi sifundazwe, amaphoyisa akwazile ukubopha abasolwa,” kuchaza uBrig Mathe.Udalule nokuthi kuyabakhathaza ukuthi amacala okubulawa kwabantu aphezulu e-Eastern Cape.Uthe lesifundazwe sivalwe ukubalwa nezintathu ezihamba phambili ngamacala okubulawa kwabantu uma sekukhishwa izibalo zobugebengu."
    },
    {
        "content": "AMAPHOYISA athungatha amadoda okuthiwa avulele ngenhlamvu ebhasini ebikade ilayishe abagibeli kwafa ujuqu owesifazane ona-52 kwalimala abanye ababili.Kubikwa ukuthi isigameko senzeke ngoLwesithathu ntambama emgwaqeni uNewlands Drive, eThekwini. Kuvela ukuthi icala libikwe esiteshini samaphoyisa saseNewlands East kumanje ayaphenya.Okhulumela amaphoyisa KwaZulu-Natal, uLieutenant Colonel Nqobile Gwala ulandise wathi babikelwe ukuthi kunamadoda abekade engabagibeli ebhasini, avulela ngenhlamvu ebhekise kubagibeli abathathu.“Owesifazane oneminyaka engu-52 ushonele endaweni yesigameko, abanye abagibeli ababili, abebekade belimele, baphuthunyiswe esibhedlela,” kusho uLt Col Gwala.Ube esenxusa noma ubani ongaba nemininingwane mayelana nalesi sigameko nolwazi ukuthi bangobani ababulali abathintekayo axhumane namaphoyisa.ULt Col Gwala ucele abantu bathinte ocingweni uWarrant Officer Basha enombolweni ethi: 082 582 3672 noma kwaCrime Stop ethi: 08600 10111.Bangabika nakwi-app yamaphoyisa ethi: MYSAPS futhi bangazisho ukuthi bangobani uma bethanda."
    },
    {
        "content": "KUGUNYAZWE ukuboshwa kwababili bandawonye, yiNkantolo eNkulu yaseMgungundlovu okuthiwa banyamalala kuqhubeka ukuqulwa kwecala lokubulawa kwabathathu.Lokhu kwenzeke ngoLwesihlanu ngenkathi kugwetshwa umfowabo obesele odilikajele abathathu neminyaka engu-30, ngaphezulu emacaleni okukholakala ukuthi bawenza ndawonye nababalekile.Lawa macala kuthiwa enzeke eMid- Illovo ngo-2021, kuxabene imindeni emibili, okwafa abangu-10 kwakhona nabalimalayo. UZwelakhe Nene (43) ugwetshwe yile nkantolo udilikajele icala ngalinye, kwamathathu okubulala neminyaka ewu-10 icala ngalinye kwawokuzama okubulala.Abafowabo oMnuz Mhlonishwa Nene noMvikelwa Nene kuthiwa basagcwele amathafa njengoba bebengasalubhadi enkantolo kuqhubeka ukuqulwa kwecala osekugunyazwe ukuboshwa kwabo.Okhulumela amaphoyisa KwaZulu-Natal uColonel Robert Netshiunda, uthe emva kokukhululwa kwabo ngebheyili yinkantolo, kube nelungu lomunye wemindeni exabene eladutshulwa labulawa emasangweni esikole lapho laliwunogada khona, okwenzeka ngoSepthemba, 2021.“Baphinde badubula babhekisa etekisini elaligcwele abagibeli, esigamekweni okwafa kuso ababili, kwalimala abevile kwababili. “Abaphenyi bakwazi ukulandela umkhondo, owaholela ekutheni lesi sigameko sihlanganiswe nalaba, kanti uMvikelwa noMhlonishwa banquma ukungabuyeli enkantolo ngesikhathi kuqhubeka ukuqulwa kwecala, okuholele ekutheni kukhishwe incwadi egunyaza ukuboshwa kwabo,” usho kanje.Kuvele ukuthi laba baboshwe ngoJuni emva kokuthi itekisi eyayilayishe amadoda ayisishiyagalolunye yavinjwa ngamaphoyisa kwatholakala izibhamu nezinhlamvu.Abayisithupha ababesetekisini iNkantolo yeMantshi yaseThekwini  yabakhulula emva kokuthi bungabanga bikho ubufakazi obubahlanganisa necala.Okwavela enkantolo ngomlomo kaMnuz Mxolisi Nxasana owayemele  omunye wabathathu abathwesa amacala ngesikhathi kulalelwe isicelo sebheyili, laba babephuthuma emhlanganweni wokukhethwa kobuholi begatsha le-ANC khona eMid-Illovo ngesikhathi bevinjwa amaphoyisa.Waveza ukuthi omunye wababesetekisini wayezokhethwa kulo mhlangano, wasola ukuthi kwakuyimizamo yabathile ukubathumelela ngamaphoyisa ngenhloso yokuqinisekisa ukuthi abafiki emhlanganweni."
    },
    {
        "content": "AMAPHOYISA afuna uthuli abesilisa abane abasolwa ngokuvulela ngenhlamvu emndenini waKwaMagwaza eMalangeni, eMzinto, ngeSonto kwashona abathathu.Kulesi sigameko kuthiwa kulimale abanye ababili.Ngokusho kokhulumela amaphoyisa KwaZulu-Natal, uColonel Robert Netshiunda, umndeni ohlaselwe ngowabesifazane bodwa abaneminyaka ephakathi kuka-11 no-61.Uthe abagilwa bahlaselwe behleli endlini ewurawondi sebelungiselela ukuyolala ngesikhathi abasolwa bevula ngesankahlu isicabha.“Isicabha sivulwe oyedwa wabo obegqoke isigqoko esimfihla ubuso, kwathi omunye naye obezifihle ubuso ngesigqoko, wakhomba abesifazane abefuna badutshulwe bafe,” kuchaza uNetshiunda.Uqhube wathi kutholwe abesifazane abaneminyaka engu-28, 37 nonengu-61 benamanxeba ayinqwaba okudutshulwa.“Bahlonzwe njengabashonele endaweni yesigameko. Abagilwa abasindile, oneminyaka engu-11 nonengu-60, bebedubuleke ezingalweni nasezithweni,” kulandisa uNetshiunda.Uthe abasolwa abakaziwa okwamanje nembangela yokubulala ima isazohlonzwa ngamaphoyisa.Uqhube wathi nokho kunezinsolo ezivezwa wuphenyo lwamaphoyisa zokuthi kungenzeka ukuthi ukuhlaselwa kwabagilwa kuyamene nokuthi oyedwa wabo ubesezinhlelweni zokudivosa.“Ubelwela ukuthola ingxenye yempesheni yomyeni wakhe,” kusho uNetshiunda.Uphethe ngelithi amaphoyisa anxusa noma ngubani ongaba nolwazi olungawalekelela ophenyweni lwawo ukuthi athinte amaphoyisa aseduze noma ashayele inombolo yawo yamahhala ethi 08600 10111. Ikhansela lendawo, uMnuz Sithembiso Mthwane, lithe lizwile ngesigameko kodwa belingakayi ukuyohlanganisa amehlo nomndeni.Uthe isigameko siwushaqisile umphakathi ngoba yize ubugebengu bukhona endaweni kodwa obokuhlaselwa kwabantu emzini wabo bebungakaze benzeke.“Sishaqekile nje futhi sizibuza imibuzo eminingi ngoba nalo mndeni ohlaselwe akukho okutheni esiwazela khona, ukuthi sekungenzeka isigameko sokuthi uhlaselelwe ekhaya bese ubulawa ngesihluku esingaka,” kusho uMthwane.Imizamo yokuthola umndeni ayiphumelelanga."
    },
    {
        "content": "KUTHUNGATHWA amalungu amasha ebhodi lesikhwama sezitshudeni, i-National Students’ Financial Aid Scheme (NSFAS), anamava emikhakheni ehlukene aphinde abe neziqu ze-Masters.Lokhu kuvele emqulwini kahulumeni i-Government Gazette, okhishwe nguNgqongqoshe weMfundo ePhakeme, uDkt Nobuhle Nkabane, onxuse umphakathi ukuthi uphakamise amagama abantu abazoba amalungu aleli bhodi.Kulo mqulu kudingeka amalungu angu-18 azohlala kulona iminyaka emine.Inhlangano yezitshudeni i-EFFSC, ifuna abazoba amalungu aleli bhodi baphendule imibuzo esidlangalaleni.Le nhlangano ithe ifuna lonke uhlelo lwenziwe esidlangalaleni ngoba ifuna kunqandwe inkohlakalo.“Sifuna abafuna ukuba amalungu basivezele ukuthi bahlela ukuyivikela kanjani imali kahulumeni. Phambilini, ongqongqoshe balo mnyango bebeqoka abantu emakhoneni, abanye abangenawo amava. Yingakho lesi sikhwama sihaqwe yinkohlakalo engaka ingoba bekufakwa obhululu,” kusho i-EFFSC. Ibhodi lalesi sikhwama lahlakazwa ngowayengungqongqoshe womnyango uDkt Blade Nzimande, waqoka umlawuli uMnuz Freeman Nomvalo owehliselwe isikhathi azosihlala kulesi sikhwama njengoba ezogcina ngoDisemba, nonyaka.Kumanje uNomvalo umatasa uhambela izifundazwe ezehlukene lapho ehlanganisa amehlo nabahlinzeka ngezindawo zokuhlala ezikhungweni zemfundo, ethola izinselelo ababhekene nazo.Izinhlangano zezitshudeni ziveze ukuthi azifuni kube nezinxushunxushu uma sekumele kufakwe izicelo zangonyaka ozayo.Zifuna kungabi nokuphazamiseka uma sekuqokwa ibhodi elisha.Emqulwini okhishwe nguDkt Nkabane, amagama abazophakanyiswa kumele afike kuyena ngoSepthemba 3, ngenyanga ezayo.Kumalungu angu-18 ebhodi, angu-13 aqokwa ngungqongqoshe kanti afaka nosihlalo webhodi, amanye aqokwa yibhodi.Kudingeka abe namava emkhakheni wezezimali, owezomthetho, owezesayensi, owezokuphatha, owezobunjiniyela kanjalo nowemfundo ephakeme. Lesi sikhwama sixhasa siphinde siboleke izitshudeni imali yokufunda ezikhungweni zemfundo ephakeme.Umsebenzi walesi sikhwama ukululeka ungqongqoshe ngezithinta ukuxhaswa kwezitshudeni siphinde senze eminye imisebenzi esiyalelwe yona nguDkt Nkabane.Abaphakamisa amagama abantu kumele bashutheke ne-CV yalabo ababaphakamisayo, nencwadi yabo bevuma ukuphakanyiselwa ebhodini.Bangathumela ku:The Director General: Higher Education and Training, bayibhekise ku: Ms. K Matjane.Bangayiposela ku:Private Bag X 174, Pretoria, 0001.Bangathumela ne-email ku: [email protected]"
    },
    {
        "content": "ITHOBEKE amanxeba imindeni engaphezu kuka-500 eyayakhele indawo okwakhiwa kuyo idamu laseNanda, kufika uNgqongqoshe waManzi neNhlanzeko, uMnuz Senzo Mchunu, izolo, ezokwenza umsebenzi wokugezwa kwayo nokukhunjulwa kwabathandiweyo bayo ababengcwatshwe kule ndawo.UMchunu ubezofeza isicelo le mindeni obese kuhambe iminyaka yasicela kuhulumeni.Usihlalo wale mindeni okuthiwa yasuswa ngendluzula, uMnuz Scara Gcabashe, uthe kube yinto enhle okwenziwe wuhulumeni ekugcineni.“Abathandiweyo bethu bambiwa ngo-1988, sangabazi ukuthi bahamba bayongcwatshwaphi,” kusho uGcabashe.Uthe le nto ibibahlupha kakhulu njengoba bengabantu bakholelwayo esintwini.“Sibatshele ngo-2017 ukuthi siyawudinga lo mcimbi wokugezwa ngoba besibona sengathi abakutholi ukuphumula abathandiweyo bethu,” kusho yena.Uqhube wathi bonke abathandiweyo babo ababazi ukuthi amaBhunu athi uma ehamba kule ndawo, abangcwabaphi.“Uhulumeni wobandlululo wazenzela okuthandwa yiwo. Ngokwemiqingo, bathi bangcwatshwa emathuneni ahlukene eThekwini. Asinaso isiqiniseko salokho,” kubeka uGcabashe.Uveze ukuthi kukhona abanye abangambiwanga, abangaphansi kwamanzi namanje.Uthe ngaphansi kwesizwe samaQadi, ingu-317 imindeni eyasuswa, kuthi esizweni saseMaphephetheni ibe ngu-271. Uthe yonke yalayishwa emalolini ngendluzula.Uthe abanaso isibalo esiqondile semindeni engaphansi kwesizwe sakwaNgcolosi eyasuswa.“Yona ayizange ilayishwe ngisho emalolini, yabhunyelwa ngamanzi, abantu baphuma nalokho ababekugqokile kuphela,” kukhumbula uGcabashe.Uphethe ngelithi bagculisekile ngokwenzeke izolo, wathi bayakholwa ukuthi imiphefumulo yabathandiweyo babo izokuthola ukuphumula.UMchunu uthe idamu lakhiwa ngo-1989, ngenhloso yokuthi kuqedwe isomiso samanzi emphakathini, kulekelelwe ukusebenza kwezimboni bese kuthuthukiswa ezokuvakasha ngobuhle balo.“Kodwa ngaphansi kwalo kunendaba ebuhlungu, engaxoxwa, yabantu abanikela ngokukhulu, baphinde baphenduka ondingasithebeni,” kusho uMchunu.Uqhube wathi kwathikanyezwa amathuna abathandiweyo bemindeni eyayihlala kule ndawo. “Namuhla (esho izolo) sizovuma ukuthi okwenzeka la, akubanga nabo ubulungiswa, siyaxolisa ukuthi sithathe isikhathi eside kangaka ukufezekisa umcimbi ofana nalo,” kusho uMchunu.Uthe bami nabo bonke labo amazwi abo agcina eya ngokusha ngenxa yobude besikhathi, wathi bayabuqonda ubuhlungu balabo abanabathandiweyo babo abagcina bevaleleka emanzini.“Ukukhala kwabo buthule, buyozwiwa ngisho nayizizukulwana,” kusho uMchunu.Uqhube wathi umcimbi wayizolo uwuphawu lokuthi bayazibophezela ezintweni ezingamasiko ezibachazayo  njengabantu abamnyama.Kulo mcimbi kwembulwe itshe lesikhumbuzo elichaza ngokwenzeka athe liwuphawu lwethemba."
    },
    {
        "content": "SIYANDA isibalo seziguli ezinezimpawu zomkhuhlane ezihlwahlwa njengezine-Pnuemonia eNingizimu AfrikaIsikhungo esibhekelele izifo ezithathelanayo, iNational Institute for Communicable Disease (NICD) embikweni waso wakamuva mayelana nokusabalala komkhuhlane, sithe uhlelo olubheka iPnuemonia kuleli, iPnuemonia Serveillance Programme, luveza ukuthi kusukela ngoMeyi 26, uhlobo lomkhuhlane oluhlasele kakhulu abantu oludala iPnuemonia,  i-influenza A ebuye yaziwe nge-H1N1. Abesikhungo bathi le influenza isihaqe abantu abangu-90 kwabangu-116 abanalesi sifo esidalwe ngamanye amagciwane. Bathi kulandela i-influenza B/Victoria  ngezigameko ezingu-23 eziholele ekutheni iziguli zihlaselwe yiPneumonia.Isikhungo sithi iziguli eziningi zihlaselwe zineSwine Flu zijwayele ukuba nezimpawu zomkhuhlane ezijwayelekile, okuhlanganisa umkhuhlane, ubuhlungu bomzimba, ukugodola, ukukhathala, umphimbo obuhlungu nekhanda elibuhlungu. Ngakolunye uhlangothi, ezihaqwe yigciwane iRespiratory Syncytial Virus (RSV) - enezimpawu ezicishe zifane nezeCovid-19 - ziba nenkinga yomgudu wokuphefumula, okuholela ekutheni zicinane esifubeni, kube nzima ukuthi ziphefumule kahle kwesinye isikhathi kube nomsindo esifubeni noma zikhwehlele kakhulu. I-NICD ithe iqhathanisa izibalo zabantu abalaliswa ezibhedlela nabaya ezibhedlela belashwe babuyele emakhaya,  benezinkinga zokuphefumula. Izinga liyalingana nelanyakenye, ngokwezibalo abazithole ezibhedlela ezizimele nakodokotela. \"Odokotela siyanxusa ukuthi uma iziguli zifika ziphethwe umkhuhlane zingakwazi ukuphefumula kahle bazihlolisise ukuthi zingenwe iliphi igciwane  ngoba ukumkhuhlane obukeka ungenawo amandla ungaholela ekutheni umuntu agule kakhulu noma ashone, ikakhulukazi kubantu abasengcupheni,\" kusho iNICD esitatimendeni.Iqhube yathi abantu ethe basengcupheni ngabesifazane abakhulelwe abanesikhathi esingaphansi kwamasonto ayisithupha, abanezifo ezingamahlalakhona kuzo okubalwa iHIV, isifo sikashukela, izifo zamaphaphu, isifo sofuba, izifo zezinso, izifo zenhliziyo, abakhuluphele ngokweqile, abantu abadala abaneminyaka engaphezulu kuka-65  nezingane ezineminyaka engaphansi kwemibili.I-NICD ithe nakuba isizini yomkhuhlane isinesikhashana iqalile kusabalulekile ukuthi abantu bawugomele umkhuhlane ukuze bagweme ukugula kakhulu."
    },
    {
        "content": "IBHOKELWE umphakathi yehlela ngezansi inkosi okuthiwa ibimise uhlelo lwezigidi zamaRandi lokufakwa kwetiyela endaweni yayo.Inkosi yakwaZashuke, eBulwer, uPhimbo Ngubane, imemezele ukuthi kuzoqhubeka ukufakwa kwetiyela emva  komhlangano womphakathi, lapho izakhamuzi ziyisole ngokumisa ukufakwa kwetiyela.Bese kuphele amasonto amathathu kumile ukufakwa kwetiyela elingu-11 km elisuka kwaBhidla, liya eNkwezela.Ukufakwa kwetiyela kwabelwe uR297 million.NgoMgqibelo, kwakunomhlangano womphakathi, lapho izakhamuzi zasola uNgubane ngokuvimba intuthuko.UNgubane kuthiwa wamisa inkontileka efuna ukuthi osomabhizinisi bendawo bahlomule, efuna nokwazi ukuthi abantu abazophazanyiswa ukwakhiwa komgwaqo bazonxeshezelwa kanjani.NgoMsombuluko, kuphinde kwaba nomunye umhlangano womphakathi, lapho uNgubane eveze khona ukuthi ukwakhiwa komgwaqo kuzoqhubeka.Emhlanganweni, uNgubane uthe usamile kwakufunayo, kodwa wathi bavumelene ngokuthi usonkontileka aqhubeke nomsebenzi.\"Ngisamile kwelokuthi ngifuna uR61 million usale kule ndawo. Nalabo umgwaqo ozodlula emagcekeni abo, kuthinteke amathuna, kufanele bathole izinxephezelo. Lokho sizokuxoxa kodwa inkontileka izobe iqhubeka.\"Ngithe angizehlise kinina. Ingakho ngithe angizizele mina noma bengimatasa. Angifuni nithi inkosi isifakwe igwinya. Angifuni nithi kwakufika yona (inkosi) ngesikhathi kusazovinjwa, uma sekunezivumelwano ayisafiki.\"Ikhansela lendawo, uMnuz Sipho Mthembu, lithe uzoboshwa umuntu ozophinda azame ukumisa ukwakhiwa komgwaqo.\"Kuyongiphoqa ukuthi ngivele ngibize amaphoyisa azobopha umuntu. Angikhathali ukuthi unasiphi isikhundla. Ngizobiza amaphoyisa afike ngo-12 azokubopha. Ngeke sivume ukuthi kube nomuntu ozomisa intuthuko.\"UNgubane usole ababebize umhlangano wangoMgqibelo ngokungcolisa igama lakhe, wathi uthukwa ngazo zonke izinhlamba.\"Kuthiwa ngiyinkosi eyixoki, eyiphixiphixi. Iqiniso ukuthi mina ngisuke ngilwelwa nina. Nina nibanga ithambo elingenanyama, niyayiyeka inyama.\"Osekomitini lomphakathi, uMnuz Mnelisi Shange, ukuphikile ukuthi bahudulela phansi igama likaNgubane.Uthe babiza umhlangano wangoMgqibelo ngoba bekhathazekile ngokumiswa kokwakhiwa komgwaqo.UMnuz Salanjalo Mncwabe, uthe kwakungafanele uNgubane amise ukwakhiwa komgwaqo engakhulumile nesizwe asibusayo.\"Inkosi iyinkosi ngesizwe sayo. Inkosi ayikwazi ukuyokwenza into engafunwa isizwe sayo. Awukwazi ukuhamba uthi uyongikhelela amanzi, ungangibuzile ukuthi ngiyawadinga yini.\"UMnuz Bheki Sithole, uthe uNgubane wake wamisa ukwakhiwa kwemigwaqo engenela emakhaya, efuna ukukhokhelwa inkampani eyayinikezwe umsebenzi.\"Nalapho samncenga, sathi ngoba ayikho into ebhalwe phansi ethi usonkontileka akamnike uR30 000, sicela abadedele baqhubeke nomsebenzi. Inkwali yahlala emgwaqweni, kwaze kwadaleka ingozi.\""
    },
    {
        "content": "LUGOBILE uphondo kuhulumeni waKwaZulu- Natal wagcina uwuhlehlisa umcimbi wokukhumbula iSilo uDinuzulu kaCetshwayo obekufanele ube ngeSonto kwaCeza, oLundi. Uhulumeni waKwaZulu-Natal ubuhlele ukugubha iminyaka ewu-110 kwakhothama uMamonga woSuthu.UMgwazi kadinwa zingqapheli, wahlala esihlaweni sikayise ngo-1884 wakhothama ngo-1913 eneminyaka engu-45. Uhulumeni waKwaZulu- Natal ubumemezele ukuthi umcimbi uzoba ngoMashi 10.Bekulindeleke ukuthi umcimbi uthanyelwe yiSilo uMisuzulu kaZwelithini okuyisona esibusayo manje. Izolo Isolezwe lithole isitatimende sikaNdunankulu kaZulu uMfundisi uThulasizwe Buthelezi ethi iSilo sizobe singekho lapho.UMfundisi uButhelezi uthe isizathu wukuthi kukhona izinto ezingaxoxwanga kahle neSilo ngalo mcimbi.“ Ngenxa yemibuzo eminingi yabezindaba , iSilo sithe angidlulise umyalezo wokuthi ngeke sibe khona emcimbini wokukhumbula iSilo uDinuzulu ozoba ngoMashi 10. Akekho umuntu ovela endlunkulu ozomela iSilo. ISilo siyawuthokozela umcimbi kodwa kufanele kuxoxwe naso ngendaba yesikhathi nendawo,’’ kusho uButhelezi.Emuva kwalokhu Isolezwe lithole ngezingede zalo ukuthi umcimbi uhlehlile. Isolezwe libone incwadi okuthiwa ibhalwe wuNdunankulu uNkk Nomusa Dube - Ncube ekhuleka kuBayede emazisa ngoshintsho.Incwadi iveza ukuthi usuku lomcimbi lushintshe emuva kokubonana naendlunkulu kaZulu ngalolu daba.“Bayede! Le ncwadi yazisa iSilo ngoshintsho olukhona emuva komhlangano nendlunkulu ngoMashi 2 lapho bekuxoxwa khona ngomcimbi wokukhumbula iSilo uDinuzulu. Indlunkulu iphakamise ukuthi umcimbi ube ngoMashi 16,’’ kusho incwadi.Iyaqhubeka ibalule ukuthi indlunkulu ikhathazwa wukuthi uhulumeni awuyinakanga indaba yesikhumbuzo sokukhothama kweSilo uZwelithini kaBhekuzulu esebuza ngoMashi 12, 2021.“ Kuvele ukuthi indlunkulu ibivele ihlele umkhuleko wokukhumbula ukukhothama kweSilo ozoba ngeSonto ngoMashi 10. Kungakho sithi umcimbi weSilo uDinuzulu uzoba ngoMashi 16 kwaCeza esifundeni iZululand,’’ kusho incwadi.Okhulumela ihhovisi likaNdunankulu, uMnuz Bongi Gala, ebuzwa ngalokhu akaphikanga akavumanga kodwa uthe bazokhipha isitatimende ngalolu daba."
    },
    {
        "content": "KUGELEZE igazi eMaotana eNanda ngempelasonto, kudutshulwa, kubulawa abayisithupha abasolwa ngokuhlalisa lubhozi umphakathi ngobugebengu.Ngokuthola kweSolezwe, abafi bahlaselwe emakubo, yiqulu ebelihlome ngezibhamu nangocelebha.Umthombo weSolezwe ocele ukungadalulwa, uthe abafi basolwa ngokubulala ngokuhlanganyela isakhamuzi ngoLwesine.Uthe kuthe uma oyedwa wabo eyobuzwa ngalokhu, wadubula ebhekise kwabebeyombuza.“Lusuke lapho ke uthuthuva, umphakathi wadinwa, wahamba ubangenela ngabanye ngabanye, ubadubula,” kusho umthombo.Ilungu lophiko oluqapha ubugebengu endaweni nalo elicele ukungadalulwa, lithe umphakathi ubabulele ngoba bese ukhathele ubugebengu babo.“Bebeyizigebengu. Umphakathi uthukuthele ngoba bayacanasa emphakathini. Badubula babulale umphakathi, bawuphuca izinto zawo emini ilanga libalele. Umuntu adubule umuntu ambulale, embulalela iselula kaR200,” kusho ilungu lophiko.Okhulumela inkampani yonogada ehambela zonke izindawo zezehlakalo, iReaction Unit South Africa (RUSA) uMnuz Prem Balram, uthe esigamekweni sokugcina esenzeke ngoMgqibelo emini, iqulu libulale owesilisa (52) eqeda kuphuma endlini yakhe.Umthombo udalule ukuthi kulesi sehlakalo, iqulu lithe liyamdubula, wangadubuleka, lagcina selimgenca kuqala, lase limphinda isibili ngesibhamu, wabe eseyadubuleka.UBalram uthe esigamekweni esingaphambi kwaleso, okuthiwa senzeke ngabo-10 ekuseni kuhlaselwe omunye wesilisa (42), ophoqwe ukuthi aphume endlini yesihlobo sakhe ngaphambi kokuthi adutshulwe kuphindelelwa kubuka izihlobo.Kuthiwa bagasele kubo, bangamthola ngaphambi kokuthi bambone ematasa edla emzini wesihlobo oseduze, banikela khona, bafike bamdubula bephindelela.“Abezimo eziphuthumayo enkampanini yethu, bebesemata naleso sigameko ngesikhathi betshelwa ukuthi kukhona omunye odutshulwe abantu abafanayo endaweni ebude buduze nalapho bebekhona,” kusho uBalram.Uthe kokwenzeke ngoLwesihlanu, kudutshulwe owesilisa (43) obematasa elekelela ngesikhathi kwenziwa amalungiselelo omngcwabo kwamakhelwane wakhe.“Kuthiwa yena, abasolwa baqale bamfuna isibhamu, kwathi uma ephendula ngelithi akanaso, bamdubula,” kusho uBalram.Amaphoyisa abebengakayiphenduli imibuzo athunyelelwe yona ngalezi zigameko. "
    },
    {
        "content": "KUVUNGUZA umoya wokuthula nozwano phakathi kwabantu baseMzumbe, abavota ezikhungweni ezehlukene endaweni.Zivulwe ngesikhathi esifanele izikhungo zokuvota endaweni kanti  akubikwanga zihibe. Phakathi kwabantu abebezovota bekuxubene abadala nabancane. Bebehleli izixukwana ngaphandle kwezikhungo abanye bebambe imigqa belinde ukungena ngaphakathi ukuze bavote.Kuzo zonke izikhungo bekubonakala amaphoyisa ahlomile eqaphe isimo futhi ehla enyuka ngaphandle nangaphakathi ezikhungweni. Yize bekunabantu bamaqembu ahlukene kodwa bebehleli ngokuzwana bedansa bexoxa.Amanye amalungu omphakathi athe avuke ngovivi ezilungiselela ukuvota,  abelubheke ngabomvu usuku lokuvota. Bathe banezikhalo ngentuthuko ikakhulu amanzi namathuba emisebenzi. Kukhona abakhononde ngokuthi  amanzi aphuma kanye emuva kwesikhathi eside futhi namaloli athwala amanzi awafiki.Abanye bathe bahleli nezingane ezifundile emakhaya kodwa aziqashiwe. Bathe kukhona abake bakubona phambilini okuyizindlu nogesi kodwa kusashoda.Kulindeleke ukuthi ukuvota ezikhungweni kuqhubeke kuze kushaye u-9 ebusuku uma sekuvalwa izikhungo. "
    },
    {
        "content": "KUVELA ukuthi nabefundisi bamabandla abasindisiwe bambodelana KwaMhlabuyalingana, ePhelandaba kumelaphi wendabuko ongakufihli ukuthi \"uyathwalisana''.Lo melaphi wendabuko, osephenduke undabuzekwayo nasezinkundleni zokuxhumana, uthe kucacile ukuthi abantu bakuleli abasakwenqeni ukuthwala. Usizi nobubha yikona okwenza bakhethe lo mkhuba.UMnuz Mvelase, odume ngelikaShumi lamakati, uthe abefundisi bamabandla abasindisiwe batheleka bethelekile kuyena. Iningi lisuke lifuna ukuthi kuchume amabandla alo nabazalwane banganqeni ukunikela izimali ezishisiwe ebandleni ukuze kusimame nomfundisi.''Ngeke ngibe namahloni ngalo msebenzi ngoba yinto eyenziwayo. Ngiwenza impela nje, ngithwalisa nabo impela abefundisi abasindisiwe, ngeke ngibacwase. Namanje nje lapha izolo kade kukhona abavela eGoli naseMpumalanga ekade ngibathwalisa,'' usho kanje.Uphikile ukuthi ukuthwala kuyingozi njengoba abanye abelaphi bendabuko beyaye baxwayise. Uthe kuya ngokuthi uthwala ngayiphi indlela nokuthi uthwaliswa wubani.“Ngeke ngibadalule abefundisi esengibasizile kodwa yinqwaba la KwaZulu-Natal. Abazalwane babo baze babathengele nezimoto imbala. Abantu bangakhuluma nje abafuna ukukusho kodwa okusalayo lento iyenzeka futhi yenziwa abantu bakuwo wonke amazinga empilo muva nje,” egcizelela.Uthe alikho icala ekuthwaleni, ngoba umuntu usuke ehlose ukuqinisekisa ukuthi leyo nto aziphilisa ngayo iyakhula.Uthe izithwalo zakhe azinabo ubungozi ngoba zisuke zingahlanganisi ukuthi akubulawe abantu noma kuchithwe igazi.ISolezwe Ngempelasonto likhulume nabefundisi ababili abacele ukuba kugodlwe amagama abo.Owokuqala ulimise ngesihloko elokuthi selokhu ahlangana noMvelase izinto uzibona zikhanya ebandleni, nomnikelo abazalwane bawukhipha ngenye indlela.Uthe naye kukhona omunye uMfundisi owamcebisa ukuthi kumele aye kuphi uma efuna ukubona izinto zakhe zikhanya ebandleni, athole nomnikelo obonakalayo.Owesibili uthe akathandi ukuthi kwaziwe ukuthi ibandla lakhe likhuliswa yini kodwa uvumile ukuthi kunento ayithola eyisithwalo okuyiyona edala ukuthi izinto zenzeke.Bonke laba befundisi bathi abayithi vu emindenini yabo eyokuthi bathwele, baye bababaze ubukhulu bukaNkulunkulu uma izinto sezenzeka."
    },
    {
        "content": "KUNXENXWA abantu ukuthi baqede indlala futhi badale amathuba omsebenzi ngokutshala amakhowe besebenzisa ubuchwepheshe baseChina obubizwa ngeJuncau Technology obenza impilo ibe lula.Lobu buchwepheshe basungulwa nguSolwazi Lin Zahanxi waseFujian Agriculture & Forestry University (FAFU) ngo-1986. Wazakhela utshani obungezinhlobo ezingu-49 bokutshala amakhowe adliwayo nasetshenziselwa ukwakha imithi.Kuthiwa lobu tshani obucishe bufane nomhlanga, buphinde busize ukuvikela inhlabathi ingaguguleki noma ubusike budliwe yimfuyo.UMnuz Hui Lin ongumqondisi wezokuqeqesha eChina National Juncao Research Center of Juncao Technology, uthe iSilo esesebuza, uGoodwill Zwelithini kaBhekuzulu, wakugqugquzela ukusetshenziswa kwe-Juncao ngesikhathi evakashele esikhungweni sabo okuyinto ayenza kwaze kwaba yikathathu.“Lobu buchwepheshe benza ukuthi kuhlale kunokudla okunomsoco futhi budala amathuba omsebenzi nokwenza imali. Amazwe amaningi asathuthuka ayabunaka manje. Sikhuluma nje, bangaphezu kwabayisishiyagalolunye omengameli bamazwe asebake bavakashela isikhungo futhi sebusabalale emazweni angu-107,” kusho uLin.Uthe isikhungo sivule amagatsha emazweni angu-13 okuhlanganisa nesiseCedara College of Agriculture eduze kwaseHowick.UMnuz Lungelo Dlamini osebenza ngezesayensi eMnyangweni wezoLimo KwaZulu-Natal, uthe i-Juncao yethulwa kubo ngo-2005, futhi bayisebenzisela ama-oyster mushroom.Uthe sebeqeqeshe abalimi abangaphezu kwenkulungwane. Uqhube wathi babheke ukungagcini ngokuyisebenzisela amakhowe kodwa nangezinye izindlela ngoba isimo sezulu sasesifundazweni iFujian, eChina, sicishe sifane nesaseKZN.Ugqugquzele abalimi ukuthi bakubheke ukutshala amakhowe ngoba isidingo sawo siyakhula.Uthe abafuna ukuhlomula kumele baxhumane namahhovisi omnyango asezindaweni abaseduze nazo okuyilapho kunabeluleki babo khona okuyibo abazobasiza mahhala.ULin noDlamini bebekhuluma nezitshudeni ezingu-17 zaseDurban University of Technology (DUT) ezihambele eChina amasonto amabili ngenhloso yokuyofunda.Uhambo luhlelwe yiConfusius Institute (CI) yaseDUT neFafu futhi luzosongwa ngoLwesihlanu. Bahambele izindawo ezigcina ulwazi ukufunda kabanzi ngeChina; ikakhulukazi ngeFujian nendlela yesimanje okwenziwa ngazo izinto emikhakheni okubalwa kuyo eyezolimo, imfundo neminye.Umqondisi weDUT CI, uMnuz Frank Lin Wu uthe babheke ukuthuthukisa ukuqeqeshelwa amakhono futhi ubuchwepheshe ngenye yezinto abaqala ngazo. “Sibheke ukwakha inkundla ezozuzisa umphakathi ikakhulukazi abantu abasha nezingane ngokubafundisa iMandarin (ulimi lwaseChina) ukubasiza bathole amathuba ahlunene namakhono,” kusho yena."
    },
    {
        "content": "KUZOSHAYWA izinyoni ezimbili ngetshe elilodwa njengoba kugujwa usuku lweNkululeko namhlanje ezweni lonke. Kuzobe kuhlanganiswa neminyaka engu-30 elakuleli lathola inkululeko, ngaphansi kwentando yabantu.Ngalolu suku abantu baphuma ngobuningi babo bashaya ujenga beyovotela uhulumeni omusha ngoba izwe lalisuka ngaphansi kombuso wobandlululo.UMengameli Cyril Ramaphosa, uzohola umgubho wosuku ezindlini zoMbuso ePitoli. Ihhovisi lakhe linxuse abantu bakuleli ukuthi bagubhe lolu suku ngokubheka ibanga elihanjiwe selokhu izwe lakhululeka. Banxuswe ukuthi bakhe ikusasa elizobungazwa nguwonke wonke. Isiqubulo salo nyaka sithinta eyeminyaka engu-30 yenkululeko, ukubambisana kanjalo nokuthuthukiswa kwezwe.“Le migubho ihambisana nokubungazwa kweminyaka engu-28 kwabhalwa uMthethosisekelo wezwe. Usuku lweNkululeko lwakhelwe ukuhlanganisa abantu bakuleli, uhulumeni kanjalo nezinhlaka ezehlukene,” kusho uRamaphosa.Kulo mgubho kulindeleke uNgqongqoshe wezemiDlalo, ubuCiko namaSiko uMnuz Zizi Kodwa, noNdunankulu waseGauteng uMnuz Panyaza Lesufi, nezinye izikhulu zikahulumeni ukuthi bahlanganyele noRamaphosa uma selugujwa. KwaZulu-Natal lolu suku luzogujwa kumasipala wesifunda. uGu.UNdunankulu wesifundazwe uNkk Nomusa Dube-Ncube, uzohola uhulumeni kulo mgubho.Kuwona uzobalula izinhlelo zokulungela kwesifundazwe ukubamba ukhetho lwangenyanga ezayo ngoMeyi 29.  Umgubho uzoba sezinkundleni zemidlalo iTB Molefe.Namaqembu ahlukene ezepolitiki azogubha usuku ezindaweni ezehlukene.I-IFP izokwethula ibhasi elizosetshenziswa yiqembu uma likhankasa.Umengameli we-IFP uMnuz Velenkosini Hlabisa, uzokwethula ibhasi eBlue Lagoon eThekwini, bese lihambela emalokishni okubalwa eMlaza, ligcine eFolweni, lapho leli qembu lizobe ligubha usuku lweNkululeko.Unobhala jikelele we-EFF uMnuz Marshall Dlamini, uzogubha usuku ngokuhlangana nomphakathi ohlala ehostela iGlebelands, eMlaza."
    },
    {
        "content": "Indlala ezweni elingumakhelwane iZimbabwe isidale ukuthi kuqhanyukwe nohlelo lokuthi kuzingelwe izindlovu ezingu-200 ukuze zidliwe ngabantu.UNgqongqoshe wezeMvelo eZimbabwe, uMnuz Sithembiso Nyoni, ucashunwe kwiBulawayo24, ethi uhulumeni ucabanga ukunqanda ukungqubuzana phakathi kwezilwane nabantu ngokuthi kuzingelwe izindlovu ezigcwele ngokweqile ezweni. Lokhu kuhloswe ngakho ukuqeda indlala nokunciphisa izindlovu.“IZimbabwe inezindlovu eziningi kunezidingayo. Sinezindlovu ezidlula amahlathi ethu. Njengohulumeni sikhuluma neZimParks (Zimbabwe Parks and Wildlife Authority) neminye imiphakathi ukwenza okwake kwenziwa yiNamibia ukuze sibulale izindlovu bese sinxenxa abesifazane ukuthi bomise inyama, bayipakishe bese benza isiqiniseko sokuthi ifika emiphakathini edinga umsoco,” kusho uNyoni.Kuthiwa indlala eZimbabwe idalwa yisomiso esihlasele kuleliya zwe."
    },
    {
        "content": "KUSHESHE kwaguqa ukuqulwa kwecala lokubulawa kowayengunozinti weBafana Bafana ne-Orlando Pirates, uSenzo Meyiwa, ummangalelwa wokuqala ekhala ngokuxinwa yisisu.OMuzikawukhulelwa Sibiya, Bongani Sandiso Ntanzi, Mthobisi Prince Mncube, Mthokoziseni Maphisa noFisokuhle Nkani Ntuli baphambi kweNkantolo eNkulu yasePitoli ngokufa kukaMeyiwa.Icala liguqe isikhulu enkampanini yamaselula iVodacom, uNksz Pinky Vythilingam, sisaqhubeka nokwethula ubufakazi baso obumayelana nokusetshenziswa kwamaselula abathinteka kuleli cala.UNksz Vythilingam ubethula ubufakazi bakhe eholwa uMshushisi woMbuso u-Advocate Ronnie Sibanda.USibiya uphakamise isandla ecela ukulumana indlebe nommeli wakhe, u-Adv Thulani Mngomezulu.UMngomezulu ubuye kuSibiya watshela inkantolo ukuthi ummangalelwa wokuqala uthi akazizwa kahle, ukhishwe yisisu ekuseni.“Manje senze njani?” kubuza ijaji elengamele ukuqulwa kwecala, uRatha Mokgoatlheng.“Ummangalelwa wokuqala uzwakalise ukuthi ucela liguqe icala, lihlehliselwe usuku lwakusasa,” kuphendula uMngomezulu.UMokgoatlheng obezwakana engagculisekile, ubuzisise ukuthi simqale nini isisu uSibiya, uMngomezulu waphendula ngelithi: “Ekuseni namuhla (esho izolo)”.UMokgoatlheng wexwayise ngokuthi uzoyidinga incwadi kadokotela ozomhlola uSibiya aphinde amnike nemithi, ozokwenaba ngokuthi uguliswa yini.Icala liyabuyela enkantolo namuhla."
    },
    {
        "content": "KULINDELEKE ukuthi inkantolo ikhiphe isigwebo ecaleni likanesi owaqasha izinkabi ezabulala umyeni wakhe owayewunjiniyela.Ibamba lejaji, uSolwazi Bonke Dumisa, kulindeleke ukuthi liwise isigwebo eNkantolo eNkulu yaseThekwini.Luwubekele uMsombuluko noLwesibili umsebenzi wokufundwa kwesigwebo ngenxa yobufakazi obuningi elethulelwa bona.Phambilini uDumisa walahla ngecala lokuthumba, elokubulala ngokweba imoto uNompumelelo Goncalves.Lo wesifazane walahlwa ngamacala benomfowabo uNkosinathi Zungu.UZungu, nayekade eqashwe nabo, babulala uMnuz Nkosi Timmy Langa, owayewunjiniyela kaTransnet.Bamthumba emzini wakhe ePinetown ngobusuku bangoSepthemba 29, 2020 bayombulalela emahlathini oZwathini, eNdwedwe.Bazihlangula kwaze kwaba uDumisa ubalahla ngalawa macala ngo-Ephreli nonyaka.UNksz Zodwa Langa ongudadewabo kamufi, ufuna inkantolo ukuthi igixabeze ababulali ngodilikajele.UNksz Langa uthe uyobe ubathobe amanxeba uDumisa uma ebanikeza izigwebo ezizobahlalisa ejele isikhathi eside laba ababili.“Silindele ukuthi ijaji libanikeze udilikajele ababulala, ikakhulukazi uMpume (Goncalves). Lokho kuzosisiza ukuthi sikwazi ukuphola nasemoyeni ngoba abakwenza kwasizwisa ubuhlungu,” kusho uNksz Langa.Phambilini ehlulela uDumisa watusa ubuchwepheshe besimanje wathi uMbuso ukwazile ukwethula ubufakazi obuqanda ikhanda uvezela inkantolo ukuthi yilaba ababulala uLanga.Umshushisi u-Advocate Krishen Shah wayesebenzisa ubufakazi bezingcingo eziqoshiwe, obe-tracker yezimoto, obasemabhange, obemibhoshongo okudonsa khona amafoni wabiza nochwepheshe bamafoni.Inkabi uJames Makhudu Mthimkhulu, engomunye yabantu abaqashwa uGoncalves yathenjiswa uR15 000, yalivuma icala yagwetshwa iminyaka engu-20 ejele.UMthimkhulu waphenduka ufakazi woMbuso wazininda kanye nalaba abazogwetshwa.Watshela inkantolo ukuthi uyena noZungu abaklinya ngentambo ye-ayina uLanga washona. Wathi abakwenza bebulala babeqashwe uGoncalves."
    },
    {
        "content": "IGWETSHWE odilikajele abahlanu neminyaka engu-30 ngaphezulu yiNkantolo yesifunda yaseNquthu, inyanga mbumbulu ezishaya samphrofethi, elahlwe ngoxhaxha lwamacala okudlwengula.Kuthe ngoLwesithathu, inkantolo yagweba kanzima uMthokozisi Cyril Mdlalose (37) ngamacala amathathu okudlwengula abesifazane abasebancane abaneminyaka ephakathi kuka-15 no- 18, emva kokuthi ayebaholela ophathe, ezenza umphrofethi okhathalele ukubelapha.NgoFebhuwari 2022, uMdlalose kuthiwa waholele ophathe umgilwa oneminyaka ewu-15, emva kokuthi ekhohlise unina (kamgilwa) ngesibonakaliso esithile, okuthe uma umgilwa efika endlini yakhe wamyalela ukuthi akahlubule, ngaphambi kokuthi amdlwengule ephindelela. Ngo-Agasti ngawo unyaka ofanayo, uMdlalose kuthiwa wasebenzisa amaqhinga afanayo ukulutha unina kamgilwa oneminyaka ewu-18.  Kuthiwa wathatha umgilwa wahamba naye waya emfuleni ngenhloso yokuyomhlambulula.  Kufikwa emfuleni kuthiwa wamyalela ukuthi akangene emanzini ahlambe. Ngesikhathi  umgilwa eqeda ukugeza, kuthiwa uMdlalose wayesevele elendlalile ithawula, wamyalela ukuthi ahlale kulo, wamgcoba umuthi wakhe ekhanda nasezindlebeni. Emva kwalokho kuthiwa umgilwa wahanjelwa umqondo wangabona lutho okwenzekayo, kwathi uma ephaphama wayesesele yedwa uMdlalose engasabonwa.Kuvele ukuthi le mikhuba uyiqale ngo-2020, okuyilapho edlwengule khona umgilwa ono-18 emva kokuthi emhlolelile wathi uyathakathwa kangangokuba izinsuku zakhe ephila emhlabeni ziyancipha.  Wayalela umgilwa ukuthi afike emzini wakhe osendaweni okuthiwa kuseMadresini, khona ezokwazi ukumsusa isinyama ahamba naso. Esefikile umgilwa, kuthiwa wamyalela ukuthi akalale abheke phezulu, wamgcoba ngomuthi ngaphambi kokuthi amdlwengule. Kuthiwa wayalela umgilwa ukuthi angayixoxeli muntu indaba, kwathi emva kwezinsuku ezingu-11 waphinde wamdlwengula.Okhulumela amaphoyisa KwaZulu-Natal, uColonel Robert Netshiunda, uthe emva kokuvulwa kwamacala, umphenyi wahlanganisa ubufakazi obuholele ekuboshweni kukaMdlalose.UKhomishana wamaPhoyisa esifundazweni uLieutenant General Nhlanhla Mkhwanazi ukushayele ihlombe ukugwetshwa komdlwenguli.“Lesi sigwebo sifke ngesikhathi esihle kuyinyanga yokuhlonipha iqhaza labesifazane. Izigwebo ezinjengalezi ziyawakhuthaza amaphoyisa ekutheni aphenye ngokungakhathali emacaleni afuze lawa, enolwazi lokuthi izinkantolo zizokwenza isiqiniseko sokususa izigilamkhuba emphakathini,” kusho uMkhwanazi.UMdlalose ngeke esavunyelwa ukuphatha isibhamu, igama lakhe lizokleliswa ohlwini lwabantu abalahlwe ngamacala ocansi, abayingozi."
    },
    {
        "content": "INKANTOLO eNkulu yaseMgungundlovu igwebe abane abalahlwe yicala lokubulala ngesihluku isihlobo somunye wabo, okuthiwa basishaya ngesagila ngaphambi kokusiklinya saze safa, sisolwa ngokuthakatha okwenza siphumelele sodwa emndenini,  esigamekweni esenzeka ngo-2021.Inkantolo igwebe uSiyabonga Shelembe (37) udilikajele ngecala lokubulala ubabekazi wakhe uNksz Tholakele Cynthia Shelembe (53) okuthiwa wayemsola ngokuphehlela amalungu omndeni amanzi amnyama, okwenza aphumelele yedwa emndenini.  Ugwetshwe nozakwabo okuthiwa wabanxenxa ukuthi bamlekelele ekubalaleni umgilwa okungoThobani Mkhize (23) naye onikezwe udilikajele ngecala lokubulala, kwathi uThandolwethu Sibisi wagwetshwa iminyaka engu-25, kuSiphelele Cele (21) yaba ngu-18 ngamacala okubamba inkunzi.Emva kokuthi inkantolo ilalele izethulo zabameli babamangalelwa isehlisile lesi sigwebo, njengoba kuvele enkantolo ukuthi babebancane ngeminyaka ngesikhathi kwenzeka icala futhi baxolisa emndenini wakwaShelembe ngokuwuzwisa ubuhlungu.UShelembe noMkhize banikezwe iminyaka engu-15 bebhadla ejele kwathi uCele noSibisi bagwetshwa eminyaka engu-10 nengu-12 ngokwehlukana.Kuthiwa uCele, uSibisi noMkhize basuka eMlaza baqonda eNyangwini  kuMasipala Ugu, lapho babezohlangana khona noShelembe, owabatshela ngeqhinga lakhe lokubulala ubabekazi. Wabatshela ukuthi uma sebembulele, bathathe izimoto zakhe ezimbili okuyizona ababezozikhokhela ngazo ngomsebenzi ababezowenza.Kuthiwa bamhlasela ngesagila ababesinikwe uShelembe bamklinya ngaphambi kokuthi bathathe izimoto zakhe ezimbili bahambe nazo.  Eyodwa kuthiwa bayishisa kwathi enye bayidayisa bahlukaniselana imali.  Kuthiwa uShelembe waboshwa ngakusasa emva kokuthi ebonwe umuntu omaziyo owambona ngesikhathi kuthathwa izimoto zikababekazi wakhe, okuwuyena owakhipha abanye ayenabo.UMshushisi u-Advocate Nkonzo Mlotshwa uhole ubufakazi bomunye ufakazi owayenalaba ngesikhathi kwenziwa icala. Kuphinde kwafundwa isitatimende sendodakazi kaShelembe  eveze ukuthi unina wayeyinsika emndenini.  Imizamo yokuphonsela inselelo isinqumo senkantolo ukuthi kubuyekezwe isigwebo ayiphumelelanga.Okhulumela uphiko lwezokuShushiswa koMphakathi KwaZulu-Natal uNkk Natasha Ramkisson Kara uthe bayasemukela isigwebo.“Siyathemba ukuthi sizothumela umyalezo oshubile kwabanentshisekelo yokwenza ubugebengu obufanayo. Sincoma umsebenza owenziwe yilolu phiko namaphoyisa,” usho kanje."
    },
    {
        "content": "UMGUBHO wosuku lwamalungelo abantu obekukhunjulwa kulona abangu-69, ababulawa ngumbuso wobandlululo esibhicongweni sango-1960 eSharpeville eGoli, luphenduke inkundla yokugxeka uhulumeni kaMengameli Cyril Ramaphosa, okwenziwe abaholi abahlukene bamaqembu ezombusazwe.Laba baholi bebekhala ngokuthi kuze kwadingeka ukuthi bangene ngenkani emalibeni okungcwatshwe kuwona lezi zinkumbi ezafa embhikishweni wokulwa nokuphathwa kwamapasi ngoMashi 21, 1960. Abaholi okubalwa owePAC uMnuz Mzwanele Nyhontso, owe-Action SA uMnuz Herman Mashaba, oweBuild One South Africa uMnuz Mmusi Maimane, uMnuz Ace Magashule we-African Congress for Transformation (ACT), owe-Azapo uMnuz Nelvis Qekema, babhikishe ngaphandle kwenkundla iGeorge Thabe obekubanjwe kuyona lo mgubho.Bagxeke uhulumeni ngokufaka ubukhazikhazi okubalwa okhaphethi ababomvu ugubha lo lusuku ekubeni ngabe ulisebenzisela ukukhumbula labo abasala enkundleni. Laba baholi bathe kudingeke ukuthi baze bangene ngenkani emalibeni ngoba akuwona awe-ANC kodwa iPAC eyaqhamuka nalo lusuku.“Safelwa izishoshovu ngaloluya suku. Asilugubhi lo lusuku kodwa sisuke sikhumbula abasishiya, belwela umzabalazo. Kuyichilo okwenziwa nguhulumeni ngoba kuza umengameli wezwe bese kufakwa okhaphethi ababovu, siphinde sivinjwe ukungena,” kusho uNyhontso.Uthe bameme amaqembu anomqondo ofana nowabo ukuzogubha lolu suku.UQekema ugxeke ukubizwa kwalo lusuku ngolwamalungelo ekubeni kumele kuthiwe usuku lwaseSharpeville.“Sizohlangana okhethweni sikhiphe i-ANC emandleni singamaqembu ahlukene. Sifuna lo lusuku lubuyele kwiSharpeville ngoba asazi lwashintshelwani.” Nabanye abaholi bahambe emazwini kaQekema okuthi kumele kubuyelwe ekutheni usuku lwaseSharpeville.Ethula inkulumo yosuku uRamaphosa ugxeke umbuso wobandlululo wathi waletha inhlupheko yeminyaka kubantu bakuleli ikakhulu kwabamnyama.Uthe kuningi osekwenziwe nguhulumeni ukubakhipha ebubheni.“Abantu sebenezindlu, banogesi, amanzi, bathola isibonelelo, bafunda mahhala nokunye. Inkinga yokucishwa kukagesi, simatasa nayo, sizoqeda ngayo.”Uthe abantwana abavela emindenini ehlwempu sebeyasiphothula isikole, baze bayofunda emanyuvesi.“Sesikwaze ukubuyisa umhlaba ongama-hektha angu-4 million kubantu ababephucwe lo mhlaba. Sesikwaze ukubuyisa omunye ongu-5 million wama-hektha kwabasebenza kanjalo nabahlala emapulazini.” Uveze ukuthi izingane zithola izibonelelo, ziyadla ezikoleni mahhala wathi abangatohozi nabo bathola isibonelelo.“Yize sisephezulu isibalo sabangasebenzi kuleli, kodwa sesikwazile ukunyusa izinga labasebenzayo cishe ngohhafu eminyakeni engu-30 kuleli. Siyaqhubeka nezinhlelo zokuqasha abangasebenzi kuleli.” Uthe iningi labesifazane lithola amathuba njengoba u-60% wabasebenzi bahulumeni abesimame.Uveze ukuthi kumele kuqiniswe izinhlelo zokugcina abafundi besezikoleni baze baphothule u-matric.Kube nokuphazamiseka kwenkulumo kaRamaphosa ngesikhathi ama-generator ethatha isikhathi eside ukudonsa, okwenze abanye abebethamele lo mgubho bacule amaculo ahlukene okweseka i-ANC.Khonamanjalo uNdunankulu waKwaZulu-Natal uNkk Nomusa Dube-Ncube, uhloniphe ababhubha kulesi sibhicongo wathi bangamaqhawe alwa ukuze abantu bakhululeke.Unxuse abantu bakuleli ukuthi babukele kula maqhawe wathi kumele kuliwe nesihlava sokubulawa kwabesifazane."
    },
    {
        "content": "Kukhale izembe ebuholini be-ANC Youth League (ANCYL) ezifundazweni nasezifundeni obusolwa ngokwehluleka ukuhlela izingqungquthela zokukhetha ubuholi.Ikomiti elibhekele ukusebenza kwansuku zonke kwi-ANCYL lihlakaze ubuholi bezifundazwe nobezifunda, kwase kuqokwa ubuholi besikhashana.Ubuholi obuhlakaziwe bebuvele bungobesikhashana, babukade buqokelwe ukuba buhlele izingqungquthela zokukhetha ubuholi.Nokho izifundazwe nezifunda eziningi zihlulekile ukuhlela izingqungquthela zokukhetha ubuholi.Umhlangano wekomiti elibhekele ukusebenza kwansuku zonke kwi-ANCYL ubungesonto eledlule, unqume ukuthi zihlakazwe izinhlaka zesikhashana.Uhlu olukhishwe i-ANCYL luveza ukuthi iningi labaholi abebephethe phambilini abazange balibone elidlalayo ngesikhathi kuqokwa ubuholi obusha.Phezu kwezinguquko eziningi ezenziwe, obengumdidiyeli we-ANCYL KwaZulu-Natal, uMnuz Mqondisi Duma, usindile ezembeni.UNksz Lulame Mabude, uqokelwe kwesomgqugquzeli we-ANCYL esifundazweni.I-ANCYL KwaZulu-Natal isidonse ngobuholi besikhashana kusukela ngo-2021 emva kokuhlakazwa kobuholi bangaleso sikhathi obabuholwa uMnuz Kwazi Mshengu, owayengusihlalo, noMnuz Thanduxolo Sabelo, owayengunobhala.Amathimba  e-ANCYL abehola esifundazweni phambilini ehluleka encama ukuhlela izingqungquthela, ezinye izingqungquthela zabhuntsha ngemizuzu yokugcina.Unobhala jikelele we-ANCYL , uMnuz Mntuwoxolo Ngudle, utshele ubuholi obusha ukuthi buhlalelwe umsebenzi wokuhlela ingqungquthela yokukhetha ubuholi.Esitatimendeni, uNgudle uthe zonke izingqungquthela zokukhetha ubuholi kufanele zibanjwe ngaphambi kokuphela kukaFebhuwari.“Nibhekene nomsebenzi wokulungiselela imihlangano yamagatsha lapho kuzophakanyiswa khona amagama abantu abazongenela imibango yezikhundla ezingqungqutheleni enizozihlela. Kufanele nenze isiqiniseko sokuthi yonke imigomo iyalandelwa, niphinde nenze isiqiniseko sokuthi kuphendulwa zonke izikhalo ezingase ziqhamuke ngesikhathi kuqhubeka amalungiselelo okuhlela izingqungquthela.”UNgudle uxwayise abaqokiwe ngokuthi bazokhishwa uma benza okuphambana nomthetho.“Labo okuzotholakala ukuthi baphambana nalo mbhidlango wokwakha kabusha izinhlaka ze-ANCYL, bazokhishwa. Ikomiti elibhekele ukusebenza kwansuku zonke linikeze ihhovisi likanobhala jikelele amandla okukhipha abaphambana nomthetho ngaphandle kokuthi kuze kuthiwe abavele phambi kwekomiti eliqondisa ubugwegwe.”Esifundeni iTheku, umdidiyeli kuzoba uNksz Zama Mncube, umgqugquzeli kube uMnuz Ntokozo Ngcobo.Esifundeni iMoses Mabhida umdidiyeli kuzoba uMnuz Mthokozisi Ngidi, umgqugquzeli kube uMnuz Lungisani Mthalane."
    },
    {
        "content": "KUNENGEKE abasolwa eNkantolo eNkulu yaseBloemfontein kuhlehla icala ngenxa yokungapheleli kwabasolwa nabanye abangenabo abameli.Kule nkantolo bekuvele owayengunobhala jikelele we-ANC uMnuz Ace Magashule nabanye asolwa nabo ngamacala enkohlakalo athinta ithenda ye-asbestos.Kufikwa enkantolo, kubikelwe ijaji ngezingqinamba ezikhona eziphoqa ukuba icala lingaqhubeki. Okhulumela uphiko lwezokushushisa eFree State uMojalefa Senokoatsane utshele abezindaba ukuthi isizathu esikhulu esenze icala lahlehla wukuboshwa kukaMoroadi Cholota owayengumsizi kaMagashule. UMoroadi, okumanje use-United States of America, uboshwe yiziphathimandla e-USA futhi kulindeleke ukuba avele enkantolo ngoMsombuluko 15 Ephreli 2024. UMbuso uveze ukuthi uzophuthuma izinhlelo zokubuyiswa kukaMoroadi kuleli kulandela ukuvela kwakhe enkantolo. Kubuye kwavela ukuthi ukuboshwa kukaMoroadi akusona sodwa isizathu sokuhlehla kwecala.“Kuvele nokuthi ummangalelwa 5, okuyinkampani, ayinabo abameli kanti esinye isizathu wukuthi owayeyilungu lesigungu esiphezulu (MEC) uSarah Mlamleli, akakwazanga ukufika enkantolo ngenxa yokugula futhi kuvele ukuthi uzoze avele ngoJulayi 2024.”Phambilini uMagashule, Edwin Sodi, Blackhead Consulting kanye noThabane Zulu, bafaka isicelo sokuhlakaza leli cala ngoba bethi alikho icala ababekwe lona, nokho inkantolo yasichitha isicelo sabo. Laba nabasolwa nabo okunguNthimotse Mokhesi, Mahlomola Matlakala, Sello Radebe, Kgotso Manyeki, Sarah Mlamleli, Nozipho Molikoe, Albertus Venter, Moroadi Cholota, Margaret-Ann Deidericks, nezinye izinkampani ezintathu, 602 Consulting Solutions, Mastertrade 232 kanye no-Ori babhekene namacala okukhwabanisa, inkohlakalo, ukushushumbiswa kwemali nokwephulwa koMthetho wokuPhathwa kweMali yoMphakathi (PFMA).La macala amayelana nenkontileka ye-asbestos ka-R255 million eyakhishwa uMnyango wezokuHlaliswa kwaBantu eFree State yanikezwa inkampani iBlackhead Consulting, ukuze ihlaziye, ihlole futhi ikhiphe uphahla lwe-asbestos ezindlini ezisezindaweni zabahlwempu eFree State, cishe eminyakeni eyisithupha edlule.Icala lizobuyela enkantolo ngomhla ka14 Juni lapho kuzokwethulwa izendlalelo zokuqulwa kwecala. Kulindeleke ukuthi kushone lelo langa sebelunikiwe usuku okuzoqulwa ngalo icala"
    },
    {
        "content": "KUPHOQELEKE ukuthi lihlehliselwe inyanga ezayo icala lobekade eyiphoyisa oboshelwe icala lokushaya abulale unina KwaDabeka, eClermont, imantshi ingabonwa nangalukhalo enkantolo.Imantshi u-Bilkish Asmal ayifikanga eNkantolo yesiFunda, ecaleni elithweswe uMnuz Lungisani Xaba (48).Ngesonto eledlule, imantshi yalihlehlisela usuku lwayizolo icala ukuze kwenziwe izindlalelo zokuqala kokuqulwa kwalo emuva kweminyaka emibili lisenkantolo linganyakazi.Kube sekubekelwa uSepthemba 11 nonyaka, ukwenziwa kwalolu hlelo. Kwenzeka lokhu emasontweni edlule, imantshi ibisanda kukhala ngokubambezeleka kwecala ithi kuqhamuka ohlangothini lukaXaba.Yathi kusukela ngoNovemba 11, 2022, lifika enkantolo yalo, akunamnyakazo ngakho kumele kube khona okwenzakalayo.Izolo, abomndeni kaXaba baphume edangele enkantolo kwazise baze bathola ngephoyisa elisebenza enkantolo ukuthi selihlehlisiwe icala.Lokhu kubangelwe ukuthi wona abekade ehlezi ngaphandle kwenkantolo okuvamise ukulalelwa khona leli cala elishintshelwe kwenye izolo.Yize kunjalo bathe bazolokhu begqigqa enkantolo ngoba ekugcineni bafuna ukwazi iqiniso lokuthi uXaba ‘wambulalelani unina’, uNkk Greta Xaba (81).Kusolakala ukuthi ummangalelwa washaya unina, owayehamba ngesihlalo esinamasondo ngenxa yokukhubazeka, ngepulangwe elalinezipikili ngoLwesihlanu ngoMeyi 6, 2022.Waboshwa ngakusasa wabekwa icala lokushaya ngenhloso yokulimaza elashintshwa laba ngelokubulala umufi eshona esibhedlela ngoMeyi 8, 2022.UXaba usenqatshelwe ibheyili amahlandla amabili futhi useshintshe abameli izikhawu eziningi.Kamuva usanda kubhokela izintatheli wazikhomba, ebuza kummeli wakhe ukuthi zivumelekile yini ukuba senkantolo zibike ngecala athweswe lona?"
    },
    {
        "content": "ALIKAHLOLWA namanje ingqondo iphoyisa likaMasipala weTheku elibhekene necala lokubulala intombi yalo ebinguzakwabo emsebenzini.Lokhu kuvele izolo ngesikhathi uConstable Sizwe Ngema (27) evela eNkantolo yeMantshi yaseThekwini.Usolwa ngecala lokugwaza abulale uConstable Bianca Khuzwayo (23) eflethini lakhe elisenkabeni yeTheku ekupheleni kukaMashi. Uphinde asolwe nangecala lokweba iselula kamufi.Ngesikhathi evela ngesonto eledlule enkantolo, uMbuso waphakamisa ukuba lihlehliselwe izolo icala ukuze ayohlolwa ingqondo.Bekulindeleke ukuthi kumenyezelwe imiphumela yokuhlolwa kwakhe ingqondo izolo kodwa uMshushisi, uMnuz Calvin Govender waveza ukuthi akakahlolwa.“UMbuso unesicelo sokuthi lihlehliselwe ikusasa (esho namuhla) icala ngoba umsolwa akakahlolwa ingqondo. Lokhu kwenzeke ngenxa yokuthi udokotela obekelwe ukuthi enze lo msebenzi ubebambeke kwelinye icala athula kulo ubufakazi lonke leli sonto eledlule,” kusho uGovender.Uqhube wathi ngokwezinhlelo, bekulindeleke ukuthi udokotela amhlole izolo ntambama ngo-2 bese ephothula umbiko wakhe khona izolo.Ubuye wathi umsolwa uzogcinwa esitokisini sasesiteshini samaphoyisa iDurban Central ukuze kusondezelwe udokotela ozomhlola.Ummeli kamsolwa, u-Advocate Ravi Reddy uqinisekise ukuthi uyakwazi konke okushiwo uGovender.Ube esebuza inkantolo ukuthi ngeke yini kwenzeke ukuthi umsolwa asale esecela ibheyili emva kokufundwa kombiko kadokotela.IMantshi, uMnuz Scelo Zuma, ithe kuzobonakala namuhla ukuthi lokho kungenzeka yini, ngokubuka uhlu lwamacala azongena.Umsolwa ubedlubhe ijakhethi ebomvu, ekhophoza, esonge izandla zakhe zingaphambili.Umndeni kamufi, ubugcwele ngezinkani enkantolo. Ngaphambi kokuqala kwecala, umamkhulu kamufi, uNksz Mpume Khuzwayo, wehlulekile ukubamba izinyembezi, waphuma wayokhala ngaphandle kwenkantolo.Kuthe inkantolo isilihlelisile icala, aphuma amalungu omndeni ayomthulisa.Emva kokubulawa kukamufi ngoMashi 31, umsolwa kuthiwa wafaka i-video ezinkundleni zokuxhumana ekhombisa umufi eshona.Kule video, kwakubonakala umufi ephuma igazi ngomlomo nangamakhala, esifubeni kwakugcwele igazi, kwakusabhajwe ummese okusolwa ukuthi wamgwaza ngawo.Le video kuthiwa umsolwa akagcinanga ngokuyinameka ezinkundleni zokuxhumana kuphela, kodwa wabuye wayithumela kwabanye abasondelene nomufi, okukhona kubo nomngani."
    },
    {
        "content": "UKUNGABIBIKHO kwedokodo kuphoqe ukuthi iNkantolo yeMantshi yaseMlaza ilihlehlise icala lokubulawa kowesilisa wakwa-B, eMlaza, owaqhululwa ngezinhlamvu ehamba ngesihlalo esinamasondo.Umufi uMnuz Simanga Khumalo (29) wadutshulwa ngamadoda angaziwa ekuqaleni konyaka, esigamekweni esenzeka kwa-Q, emini kwabha kubuka wonke umuntu.Ngemuva kwalesi sigameko kunabesilisa ababili abakhalelwa ngamasongo kaSigonyela, beyamaniswa naleli cala.Ababoshwa ngoMnuz Siyabonga Ngubane (36) noSithembiso Khomo (23), okuyimanje bavalelwe futhi bagqigqa eNkantolo yeMantshi yaseMlaza emuva kokunqatshelwa ibheyili.Babhekene namacala amane. Kuwona kubalwa elokwakha itulo lokubulala, elokubulala, elokutholakala nesibhamu esingekho emthethweni nelokutholakala nezinhlamvu.NgoLwesithathu, laba besilisa bebekade bevelile eNkantolo yeMantshi yaseMlaza.UMshushisi u-N. Mohani uphakamile watshela imantshi uNgcobo ukuthi alikho idokodo, ucela ukuthi icala lihlehliswe.Imantshi ibuzile ukuthi kwenzekeni njengoba kuthiwa idokodo alikho nje?Umshushisi uthe umseshi ophenya icala umazise ukuthi idokodo alikho esandleni sakhe wabe eselalela lokho amtshela khona.Imantshi ibe seyilihlehlisela u-Agasti 7 icala, yanxusa ukuthi lingenzeki iphutha lokuthi liphinde lingabibikho idokodo.Umufi ngesikhathi ebulawa kwase kuphele iminyaka emibili ehamba ngesisihlalo esinamasondo emuva kokudutshulwa ngo-2021, ngabasolwa ababezama ukumbamba inkunzi.Kuthiwa kuleso sigameko bamphuca iselula, bamshaya ngenduku yegalofu base bayamdubula.Ngemuva kwalokho kwaboshwa owesilisa osejele owesatshwayo eyamaniswa nalesi sigameko.Lo wesilisa kuthiwa wadonsa ngendlebe umufi ukuthi alesule icala uma engafuni ukuthi amenzakalise. Kusolwa ukuthi lo wesilisa osejele nguyena ungqondongqondo wetulo lokubulawa kukamufi njengoba esolwa ngokuthumela ababulali esezikhindini."
    },
    {
        "content": "KUPHOQE ukuthi lihlehle icala lokungqongqiswa ngomlilo kwabathathu okwenzeka eNkanini, eCato Manor, ngoJanuwari 25, 2023 ngesikhathi ummangalelwa wokugcina ekhala ngesibhobo ebesisho ukumjuqa eNkantolo eNkulu yaseThekwini.Bayisithupha abasolwa kuleli cala, ngoMnuz Mniseli \"Jomo\" Khondlo (41), Vusimuzi Mazula (46), Thandekile Penelope Sithuntsa (37), Siphenathi Zoko (28), Mfanafuthi Muzi Masikane (37) noScelo Thusi (39) okunguyena oxinwe wukugula kuqhubeka icala.Laba basolwa ngokuthi baba ngongqondongqondo ekutheni bokhele ngomlilo abesilisa abathathu, oMnuz Phumlani Tshekee, Numkile Mfenqe noRefilwe Mokoena.Laba ababulawa kuvela ukuthi babewuhlalise lubhojozi umphakathi ngezigameko ezahlukene. Phakathi kwezigameko ababesolwa ngazo ukudlwengula abesifazane, ukubamba inkunzi nokudayisa ngodli izindlu zabantu bakule ndawo.Izolo ngesikhathi kuqhubeka icala, umsolwa wesithupha ubebonakala ebamba isisu ezibhongqa. Ugcine ebonakala esephakamisa isandla.Kusondele ummeli eduze kwakhe okunguyena ogcine esetshela iJaji, uMahendra Chetty, ukuthi ummangalelwa ubambekile akazizwa kahle.Ijaji libe selicela ukuthi icala lihlabe ikhefu isikhashana ukuze athole ukunakekeleka akudingayo umsolwa.Selibuya ekhefini ufakazi, ongeke lidalulwe igama lakhe, uqhubekile nokuthula ubufakazi ethatha inkantolo ngamehlo engqondo ngokwenzeka ngosuku lwesigameko.Kuthe esalandisa ijaji laphinda lakuqaphele ukuthi umsolwa wesithupha usabhekene nenkinga yokugula.\"Ngenxa yokuthi omunye wabasolwa ubonakala engaphilile nhlobo. Leli cala kungcono lihlehle ukuze liqhubeke kusasa ngesikhathi esifanayo kuyona le nkantolo,'' usho kanje.Ekuseni ufakazi utshele inkantolo ukuthi abasolwa abane kulaba abayisithupha wababona behlome beyizingovolo ngesikhathi kusuka udweshu lokubulawa ngesihluku kwalaba abathathu.Uthe ummangalelwa wesihlanu nowesithupha, obegula, bona akazange aqaphele ukuthi babehlome ngani esandleni.Uthe abamangalelwa ubakhumbula kahle befika endlini ababekuyona bathatha laba abathathu bayobokhela ngomlilo emotweni.Ngosuku lwesigameko kuvela ukuthi umphakathi wawuhlome uyizingovolo uphethe ocelemba, izando nezinye izikhali wahlasela kubo kaPhumlani lapho ayehlezi khona nabangani bakhe.Kuvela ukuthi babathatha babayisa emotweni babaphoqa ukuba bangene kuyona ngaphakathi base befaka uphethroli base bayabashisa."
    },
    {
        "content": "KUHLEHLE isigcawu sokuqondisa ubugwegwe owayengumengameli, uMnuz Jacob Zuma, kubangwa eyokuthi ubefuna ukuzifikela mathupha.UZuma akazange aye esigcawini abebizelwe kuso ebesibanjwe ngezobuchwepheshe, izolo.Kunalokho uZuma uthumele owayeyilungu lesigungu esiphezulu kwi-ANC, uMnuz Tony Yengeni, ukuba eyomumela.Okhulumela iMK, uMnuz Nhlamulo Ndhlela, uthe uYengeni ufike wakubeka kwacaca ukuthi uZuma ufuna ukuthi azifikele bukhoma esigcawini, singabanjwa kusetshenziswa ezobuchwepheshe.\"Emva kwempikiswano ende, ikomiti eliqondisa ubugwegwe linqume ukuthi isigcawu sizobanjwa kusetshenziswa ezobuchwepheshe kodwa ke sabe sesiyahlehla. Kuphakanyiswe ukuthi sibe ngoJulayi 23.I-ANC icele ukungajahwa ngesikhathi iqala ukushushisa owayengumengameli, uMnuz Jacob Zuma, osehola iMK.Le nhlangano inxuse ukunikwa ithuba lokuthi ishushise uZuma ngasese, yaveza ukuthi isinqumo esizothathwa yikomiti eliqondisa ubugwegwe angeke simenyezelwe ngokushesha.Okhulumela i-ANC, uMnuz Zuko Godlimpi, uthe isigcawu siqhubekile ngendlela obekuhlelwe ngayo, kusetshenziswa ezobuchwepheshe.UGodlimpi uthe abezindaba abavumelekile ezigcawini ze-ANC zokuqondisa ubugwegwe.“Kunenqwaba yemibuzo esiyitholayo eqhamuka kwabezindaba ngalolu daba. Isinqumo sizomenyezelwa uma ikomiti selilalele laphinde lahlaziya zonke izethulo. Angeke ngikwazi ukusho ukuthi isinqumo sizophuma emva kwesikhathi esingakanani ngoba konke lokho kuncike ekutheni ikomiti lizothola izethulo ezingakanani.”UNobhala-Jikelele we-ANC, uMnuz Fikile Mbalula, ubezokwethula ubufakazi kulesi sigcawu.UMbalula usekusho kaningi ukuthi isinqumo sikaZuma sokweseka iMK senze ukuthi i-ANC ihluleke ukunqoba ukhetho ngamalengiso.Okokuqala emlandweni, i-ANC yathola ngaphansi kuka-50% wamavoti okhethweni, yalahlekelwa iKwaZulu-Natal, yaphinde yahluleka ukuwina ngamalengiso ezifundazweni, iGauteng neNorthern Cape.Ngakolunye uhlangothi iMK yona yafika kwezwakala njengoba yalala isithathu.Ekhuluma engqungqutheleni ebihlelwe yinyunyana yabasebenzi, iNehawu, uMbalula uthe amavoti angaphezu kuka-2 million atholwe iMK okhethweni abezotholwa i-ANC.“Abantu bethu bakhethe ukuvotela iMK, lokho kufanele sikuvume.”UZuma usolwa ngokuphula imigomo ye-ANC njengoba amemezela ukuthi uzokhankasela iqembu ebelincintisana nayo okhethweni, waphinde wanxenxa nabantu ukuthi bangayivoteli i-ANC.UZuma kwakufanele ashushiswe ngaphambi kokhetho kodwa isigcawu sabuye sahlehliswa ngenxa yokusabela udlame.Izolo bekunengcosana yamalungu eMK abecula bude buduze namahhovisi e-ANC."
    },
    {
        "content": "INKANTOLO yeMantshi yaseVerulam ikuhlehlisile ukugwetshwa kwamadoda amane alahlwe icala lokuthumba nokubulala u-Andile ‘Bobo’ Mbuthu (16).Bekulindeleke ukuthi ngoLwesibili iMantshi Sanele Hlatshwayo agwebe o-Andile Nhleko, Mncedisi Mzobe, Lindani Ndlovu noMalusi Mthembu abalahlwe ngamacala ngenyanga edlule.Kodwa akwenzekanga njengoba uHlatshwayo kuvele ukuthi akekho kule nkantolo kodwa umatasa nelinye icala ayijaji elibambile kulona eliqhubeka eNkantolo eNkulu yaseThekwini.Ukuwiswa kwesigwebo kube sekubekelwa u-Okthoba 2 nonyaka.Abasizi bakaHlatshwayo, abafikisane nentatheli enkantolo, bekubukeka sengathi kabanalo ulwazi ngokuhlehliswa kwecala.Baze babekwa esithombeni umshushisi wecala uMnuz Ntuthuko Mngadi base bebona abeze ngayo.Amalungu omndeni kaBobo nawebandla okukhonza kulona unina  awalubhadanga enkantolo.Umalume kaBobo, uMnuz Bongani Mthembu, uthe bese bazisiwe ukuthi ngeke sikhishwe isigwebo izolo, kuhlehliselwe olunye usuku.Ubezwakala ocingweni ukuthi ukhululekile. Kuzokhumbuleka ukuthi kwaqale kwaba nokuhlehla okwaba khona ekukhishweni kwesinqumo, okwawunenga umndeni ukhala ngokuthi awaziswanga.Ngosuku okuyokhishwa ngalo isigwebo inkantolo iyokwamukela imibiko yosonhlalakahle ngempilo yala madoda nangomndeni kamufi.Kuyophinde kube nesigcawu sobengummangalelwa owaphenduka ufakazi woMbuso lapho ezobe ezicelela khona intethelelo nokuthi abeke izizathu zokuthi yini kungamele ashushiswe.UHlatshwayo wakhala kakhulu ngalo fakazi owayewumngani kaBobo, ebuza uMbuso ukuthi kungani enziwe ufakazi?UBobo washaywa wafa yilama doda ngo-Ephreli 20, 2020. Isidumbu sashiswa izinsalela zahlakazwa ngepiki zagxishwa ezikhwameni nezitini zayolahlwa emfuleni. Wayesolwa ngokweba utshwala eMagagula Lounge, eHambanathi oThongathi.Le ndawo yobumnandi eyangqongqiswa umphakathi kwakungekamzala kaBobo, uMnuz Mlungisi Thabethe owadutshulwa wafa ngoMashi 2021 esigamekweni amaphoyisa athi sasingahlobene nokufa kukaBobo."
    },
    {
        "content": "KUHLEHLELE ukuphela kwenyanga ukugwetshwa kukaNobhala-Jikelele we-EFF uMnuz Marshall Dlamini, olahlwe yicala lokushaya ngesihluku.UDlamini ubevele eNkantolo yesifunda eCape Town lapho obekulindeleke khona ukuthi kukhulunywe eyesigwebo. UDlamini ngo-Ephreli walahlwa yicala lokushaya iphoyisa ngesihluku kwafahlaka izibuko ebusweni balo.UDlamini washaya u-Warrant Officer Johan Carstens ngesikhathi kunomcimbi wenkulumo kamengameli ayeyibhekise ezweni ngo-2019.  UDlamini uzithethelela ngokuthi babelunywe indlebe ngecebo lokuhlasela umholi wakhe uMnuz Julius Malema.Wathi yena njengomuntu obuye abe yinhloko yezokuphepha eqenjini, kwakufanele enze imizamo yokuphebeza uCarstens.Okhulumela abezokuShushisa (NPA) eWestern Cape, uMnuz Eric Ntabazalila uqinisekisile ukuthi udaba lungenile kodwa isigwebo asikhishwanga.Uthe udaba luhlehlele uJuni 28 lapho okuzoqhubeka khona uhlelo lokukhishwa kwesigwebo sikaDlamini. Ngesikhathi evelile ngoLwesihlanu kuqalwe imicikilisho yokwendlalela isigwebo.Kulalelwe umbiko kangoti obeluleka inkantolo ngelokuthi uDlamini ungumuntu onjani nongafanelwa hlobo luni lwesigwebo.UDlamini akuyena yedwa kwi-EFF ohamba icala njengoba noMalema ebhekene necala lokuqhumisa isibhamu ngesikhathi kunomcimbi eMdantsane, e-Eastern Cape ngo-2018. Kwelinye icala uDkt Mbuyiseni Ndlozi noMalema baphuma phambili besolwa ngokushaya iphoyisa emngcwabeni kaNkk Winnie Madikizela-Mandela."
    },
    {
        "content": "LIHLEHLISELWE kuMsombuluko ozayo icala labokufika abangu-95 abadabuka eLibya, ngenxa yokungabibikho kukatolika okhuluma ulimi lwama-Arab.Abasolwa basamile ekutheni bathathwe kwelakubo beqashwe ngusomabhizinisi onezitolo zobucwebe. Bathi usomabhizinisi ubatshele ukuthi ubaqasha njengonogada nokuthi ngokolwazi lwabo, bahleli kule nkambu abatholakale kuyo beqeqeshelwa umsebenzi wokuba ngonogada hhayi amasosha.Imibiko evelayo ithi usomabhizinisi okusolwa ukuthi nguyena obaqashile wake wazama ukuvukela umbuso wakhona eLibya.Ngokolwazi oluvele enkantolo yeMantshi eWhite River namuhla, kuthiwa ngokwamaphepha alaba basolwa agunyaza ukungena kuleli, kubhalwe ukuthi balapha ngoba bazokwenza izifundo zezokuphepha.Kuthiwa laba baqala ukubonakala emphakathini ngesonto elandulela elokhetho lukazwelonke futhi babexhumana nomphakathi wendawo bedayisa izimpahla zabo futhi bebefika nesimajoyintini beyozijabulisa.Usihlalo wekomiti lamaphoyisa ePhalamende, uMnuz Ian Cameron uthi akwamukelekile ukuba khona kwendawo efana nalena esebenzayo kungekho muntu wezomthetho owaziyo ngalokhu. Wathi baxhumene nePsira okuyiyona enikezela ngezitifiketi zokusebenza kwezinkampani zezokuphepha, kanjalo nalabo abafuna ukusebenza emkhakheni wokuba ngonogada befuna ukwazi ukuthi le nkampani ethole imvume yokusebenza nalaba bantu ijike nini yasebenza ngendlela okungasiyona.Izinkampani ezithintekayo okubalwa neyendawo okutholakale kuyo abasolwa kulindekele ukuthi zikhiphe izitatimende ngoLwesibili, kanti abameli bazo bebekhona enkantolo ukulalela icala."
    },
    {
        "content": "LIYALELWE ukuthi liphumule lize lilulame ngokugcwele iPhini likaMengameli lezwe, uMnuz Paul Mashatile, “elihlaselwe yisiyezi”  ngesikhathi lithula inkulumo emcimbini obuseLimpopo, ngempelasonto.Kwaphazamiseka umcimbi ngesikhathi uMashatile “ehlaselwa yisiyezi”, wasizwa unogada esewa kugujwa usuku iN’wamitwa, eLimpopo.Selokhu kwenzeke lesi sehlakalo, uMashatile uhlatshiswe ikhefu kanti kudingeke ukuthi kuhlehliswe nokuvela kwakhe ePhalamende ngoLwesine ntambama.Ubezovela ngaphambi koMkhandlu weziFundazwe ePhalamende, lapho ebezophendula khona imibuzo. Lolu hlelo beluzokwenziwa kusetshenziswa ubuchwepheshe.Okhulumela uMashatile, uMnuz Keith Khoza, uthe lo mholi uhlatshiwe ikhefu yithimba lodokotela kulandela isehlakalo.Uthe uyalelwe ukuthi aphumule lonke leli sonto nakuba esengumqemane. “Usengumqemane kodwa nakuba kunjalo kuthiwe akathi ukuphumula. Mayelana nokuvela ePhalamende, ubhalele uSihlalo weNdlu emnxusa ukuthi kuhlehliselwe olunye usuku ukuphendula imibuzo.”Uthe yinto eseqhulwini kuyena ukuvela ePhalamende njengoba ehlale enxenxa noNgqongqoshe ukuthi bavele ngaphambi kwePhalamende.Uveze ukuthi uthemba ukuthi maduzane bazolikhipha usuku azophendula ngalo izinto ezithinta ukuhanjiswa kwezidingo emphakathini, ezithinta ezolimo nokukhiqizwa kokudla kanjalo nezinhlelo zokulwa nobugebengu.Ekomitini lasePhalamende elihlanganisa osotswebhu bamaqembu ahlukene izolo, kuvele ukuthi lizoguqa kuze kube yinyanga ezayo.Ngokwezinhlelo zokuphendula imibuzo kukaMashatile obekuhlelelwe inyanga ezayo bekuzokwenzeka ekupheleni kuka-Okthoba.Amalungu ePhalamende athe anethemba ukuthi ngalesi sikhathi uzobe eseluleme esekwazi ukuzovela aphendula imibuzo.Okunye okuvelile ukuthi njengoba ehlabe ikhefu ezinye zezinto okumele zibikwe kuyena ezithinta iPhalamende zizolinda aze abuyele ehhovisi."
    },
    {
        "content": "NKOSIKHONA CELEIZINDAWO ezisemapulazini zijwayele ukuba senkingeni yokungazitholi izinsiza ezifana nogesi nokunye. Kodwa uMasipala oseMnambithi, i-Alfred Duma, uqale uhlelo lokuqinisekisa ukuthi lezi zindawo azisali ngaphandle ezinhlelweni zikagesi.IMeya yakule ndawo, uZama Sibisi yethule osonkontileka abazokwenza lo msebenzi ku-ward 24 khona eMnambithi. \"Njengomasipala wakule ndawo, kungumsebenzi wethu ukuthi senze konke okusemandleni ukuqinisekisa ukuthi abantu basemapulazini bayawuthola ugesi,'' egcizelela.Ikhansela uMnuz Thobani Dlamini ophinde abe sesigungwini esiphezulu kulo masipala, uthe lolu hlelo luzodla u-R6 million.\"Okudala ukuthi le phrojkethi igcine seyidla imali engaka ukuthi abantu bakithi basemapulazini bakhe ngokugqagqana okukhulu. Kodwa noma kunjalo sizimisele ngokubahlinzeka ngogesi,'' usho kanje.Uthe okunye okuhle ngale phrojekthi ukuthi ihlomulise abantu bakule ndawo ngamathuba omsebenzi, okuyinto imeya uSibisi ahlale eyikhuthaza.Bangaphezu kuka-20 abantu bakule ndawo abazohlomula ngamathuba omsebenzi.Unxuse ukuthi labo abasezingxenyeni lapho ugesi ungakafinyeleli khona, babekezele. \"Sizogcina sifinyelelile kuzona zonke izindawo. Lolu wuhlelo oluqhubekayo.'' Uveze ukuthi baqhuba nohlelo lokwakhiwa kwamabhuloho ezingxenyeni ezahlukene zaseMnambithi namaphethelo."
    },
    {
        "content": "ABAFUNDI baka-matric, ababhuquza emakhaya nezitifiketi zika-matric kanjalo nabasenkulisa, banyelwe yinyoni esandleni.Lokhu kuvele ngesikhathi kunomcimbi wokwethulwa kwezinhlelo zokuhlomisa intsha ngolwazi nangamakhono eNkungumathe Youth Centre, eNkandla muva nje.Abaka-matric, abenza izifundo iMaths neScience, bazocijwa ngothisha abangongoti balezi zifundo ngezimpelasonto.Umgqugquzeli wombuthano, uMnuz Mthokozi Mchunu, uthe lolu hlelo lokutakula abafundi balezi zifundo ezimqoka luxhaswe ngesamba sikaR400 000 yiLocal Government Sector Education and Training Authority (LGSeta).\"Le mali izobhekela izindleko zokugibela, ukudla, izinsiza zokubhala, ama-Scientific Calculater nokubonelela othisha ababili abajutshwe wuMkhandlu iKing Cetshwayo.\"UMchunu uthe babuye  basiza nentsha eno-matric kodwa engazi ukuthi izokwenzani.\"SiyiNkungumathe NPO sixhumane neFinance and Accounting Services Sector Education and Training Authorities (Fasseta) sabatholela izindawo abazothi befunda bebe besebenza kuzo futhi bethola nemali eyisibonelelo. IFasseta ibuye yabanikeza nama-laptop abazowasebenzisa izinyanga eziwu-12. Bazoqhubeka bawasebenzise ngisho sebeluphothulile uhlelo ebebelwenza.\"Eqhuba uMchunu uthe babuye baqokwa yigaraji lasendaweni iSasol Mathulas Garage, ngaphansi kohlelo lwalo olubizwa ngeSasol Neighbours, ngenhloso yokufukula imfundo yenkulisa iSwelihle Creche.Uthe leli garaji lixhase lolu hlelo ngoR20 000.\"Sithenge izinsiza zasenkulisa ezinjengezitofu, ithelevishini, amabhodwe, amafriji nokunye.\"Lo mcimbi bewuthanyelwe nayiPhini loMqondisi-Jikelele loMnyango wezokuThutha kuZwelonke, uMnuz Chris Hlabisa, naye uchazele abafundi ngezinhlelo ezitholakala kulo mnyango ezifana nemifundaze, ama-learnership nemisebenzi. UHlabisa akagcinanga lapho kodwa ubuye waqwashisa umphakathi ngezingozi zemigwaqo.Kubuye kwanikezwa amaSeta ahlukahlukene ithuba lokuba achazele intsha ngamathuba anawo. Kwabuye kwayobukwa ibhuloho elakhiwa kule ndawo. Abanye ebebehambele lomcimbi yiNkosi yendawo, uZakhe Mpungose nenduna yayo, uMnuz MS Mahaye, uNksz Nokulunga Mthombeni weFasset) noMnuz Eliot Seake weLGSeta."
    },
    {
        "content": "UMNYANGO waManzi nokuThuthwa kweNdle kuzwelonke, uzodlulisela kwikhabhinethi umthetho ochitshiyelwe okholwa ukuthi uzolekelela ekutheni kuhlinzekelwe ngendlela efanele umphakathi ngamanzi. Bakholwa wukuthi i-Water Services Amendment Bill, izoqinisekisa ukuthi izinkampani ezinikezwe umsebenzi wokuhlinzeka umphakathi ngamanzi, zinezimvume.Lokhu kudalulwe nguNgqongqoshe womnyango uNksz Pemmy Majodina esithangamini nabezindaba ebesisePitoli izolo, okuthiwa bekuhloswe ngaso ukwenekela umphakathi ngamaqhinga umnyanoo onawo ukulwa nengwadla yokushoda kwamanzi kuleli.UNksz Majodina uthe umnyango wakhe usebenza ngokubambisana nowezokuBusa ngokuBambisa neziNdaba zoMdabu kuzwelonke kanye nowezeziMali ukuthi bathole isisombululo sokushoda kwamanzi okubukeka kukhahlameza omasipala abaningi.“Izinga lokuphakela amanzi komasipala nokuthuthwa kwendle liyaqhubeka nokwehla. Sizokwethula lo mthetho ochitshiyelwe kozakwethu kwikhabhinethi ngaphambi kokuthi udluliselwe ephalamende.  Uzophoqa ukuthi izinkampani eziphakela umphakathi ngamanzi zibe nezimvume zokusebenza kulula. Kuzonika abasemandleni ilungelo lokuthi babhekisise ukuthi izinkampani ezinikezwa umsebenzi wokuhlinzeka ngamanzi, zinamava adingekayo ahlangabezana nokwenza lo msebenzi,” usho kanje.Uthe ngaphambi kokuthi banikezwe umsebenzi, kuzobhekwa ukuthi banazo yini izimvume ezibavumela ukusebenza.Ukuvaleka kwamanzi, ikakhulu komasipala abakhulu kubalwa nowaseThekwini, kushiye inqwaba yamalungu omphakathi ekhathazekile ngoba kwezinye izindawo amanzi aphuma ngezikhathi ezithile kuphela, kanti kwezinye awasaziwa.UNksz Majodina uthe umnyango wakhe usebenzisana nezinkampani ezizimele neminye iminyango kahulumeni ukuqinisekisa ukushintshwa kamapayipi amadala, avuzayo komasipala abakhulu ngoba ukuchitheka kwamanzi ngalolu hlobo yikhona okuyimbangela yokulahleka kwamanzi amaningi nokuyinto elimaza umnotho.Mayelana nokuthuthwa kwendle, uthe umnyango wakhe usebenza kanzima ukususa uhlelo olubizwa nge-bucket system (ukuthutha indle ngebhakede), elenziwa kwezinye izifundazwe. Uthe umnyango usebenze nabacwaningi ukuthola izindlela ezilula nezinesithunzi zokuthuthwa kwendle okuwuhlelo oluzoqinisekisa ukuthi azikho izitamkoko ezivuzayo futhi lukwazi ukonga amanzi."
    },
    {
        "content": "KUHLUKENE imibono ezinyunyaneni zothisha kuleli ngokuqokwa kukaNgqongqoshe omusha weMfundo eyisiSekelo, uNksz Siviwe Gwarube, njengoba zithi zizomqapha ngelokhozi ngendlela azosebenza ngayo.ISadtu iyakuchitha ukuqokwa kwakhe, ithi unomlando wokungazifuni izinyunyana njengoba ehlale ezigxeka, ikakhulu kwezemfundo.INatu ngakolunye uhlangothi ithe izomlinda imbone ukuthi uzosebenza kanjani ngaphambi kokubanga umsindo uma esephambuka.UNobhala-jikelele weSadtu, uMnuz Mugwena Maluleke, umchithile uNksz Gwarube wathi iqembu alimele alinendaba nezikhalazo zothisha abamnyama.UMaluleke uthe bayazi ukuthi uMengameli Cyril Ramaphosa unelungelo lokuqoka noma ngubani ambona efanele ukuphatha umnyango othile.“I-DA ibichitha umthetho wezikole, iBela, oqhakambisa indaba yolimi okumele lusebenze ezikoleni kanjalo namandla anikwa inhloko yoMnyango wezeMfundo. Aseneme ngokuthi umnyango unikwe umuntu we-DA noma kuthiwa umnyama.   ”Uthe ngisho emqulwini wokukhankasela ukhetho we-DA, yakubeka kwacaca ukuthi iSadtu inamandla ngakho kumele kubhekwane nayo.“Noma kungumengameli onamandla kodwa akukho okuvimba i-DA ukuthi yenze ekuthandayo ngomnyango ewuphethe. Siyinyunyana enkulu kwezemfundo ngakho uphoqelekile ukuthi asebenzisane nathi,” kusho uMaluleke.Umengameli weNatu, uMnuz Sibusiso Malinga, uthe bayamamukela uNksz Gwarube, wathi bona basebenza nanoma ngubani.Uthe njengoba bengacheme naqembu lezepolitiki, abanankinga nabaphathiswa beminyango noma kuthiwa baqhamuka kuliphi iqembu.Uveze ukuthi vele nasezifundazweni abaphathiswa bavela emaqenjini ahlukene.“Sizomlinda aqale asebenze sibone ukuthi uzozisukumela izinkinga ezikhona kwezemfundo bese sibanga umsindo uma engasazenzi. Asikwazi ukumchitha singakezwa nokuthi uhleleni ngomnyango.”Uthe ziningi izinselelo ezisabhekene noMnyango wezeMfundo.“Kunenkinga yengqalasizinda ezikoleni, inkohlakalo ekukhishweni kwamathenda, ubugebengu ezikoleni, ukunqanyulwa kwesabelomali seminyango kanjalo nezinkinga ohlelweni lokudla. Sifuna aqashe othisha ababhuquza emakhaya, avale nezikhala ezikoleni.”Uthe kumele aqede nokuqashwa kwabathile ezikhundleni eziphezulu ngoba bedlelana neqembu elithile.INaptosa ithe kube nozinzo ngesikhathi kusaphethe obengungqongqoshe, uNkk Angie Motshekga.Ithe bazomeseka uNksz Gwarube futhi bazosebenzisana naye ezinkingeni ezibhekene nomnyango.UNksz Gwarube (34) uneziqu zeBA kwi-Law, Politics nePhilosophy azithola enyuvesi iRhodes."
    },
    {
        "content": "BAKHEXE imilomo abamabandla ahlukahlukene ngemva kokuvalwa kwezintshumayelo nemithandazo ezitimeleni. Yize kunjalo, kukhona abathi igcagcele esokeni ngoba kade babefuna ziqedwe izintshumayelo ezitimeleni. Bathe bebehlukumezeka ngoba bebehlanjalazwa ngoba bekukhona abebeshumayela ngabo. Okhulumela inhlangano elwela amalungelo abantu abebehweba nabebekhonza ezitimeleni iDudula Movement, uMnuz Bheki Dzanibe, uthe bagqemeke udume lwengozi ngokuvalwa kwezinkonzo ngoba inkulu indima eziyidlalayo ekudambiseni izimo ezingezinhle. Okhulumela inkampani yezitimela iPrasa eKZN, uMnuz Zama Nomganga, uthe udaba lokuvalwa kokuhweba nokusonta ezitimeleni, luqale lwadingidwa nezinhlangano ezimele imiphakathi ehlukahlukene.UNomnganga uthe kufanele abantu bakhumbule ukuthi iPrasa iyinhlangano kahulumeni esebenzisana nomphakathi.\"Sine-forum esixoxisana nayo emele abantu abadayisa eziteshini.\"Uthe okwenze benza izinguquko ukuthi izitimela ezindala zihlukile kwezamanje. Uthe ezamanje zakhiwe zafana namabhanoyi futhi ziwumhubhe.\"Kulezi zitimela awukwazi ukugida nokudayisa kuzo. Abantu abakwazi ukuphatha ama-burger.\" Uthe izikhathi ziyashintsha kanjalo nokwenza izinto ziyashintsha.\"Nemigwaqo nemigomo kuyashintsha,\" kusho uNomnganga.Uthe ebhanoyini awukwazi ukubhema, ukusonta nokuhweba.Eqhuba uthe nokuthandaza ezitimeleni akusamukelekile ngenxa yokuthi kusuke kunabantu abahlukahlukene futhi bamazinga ezinkolo ezingefani. Uthe abanye basuke beyofesa kanti abanye basuke befunda, ngakho basuke befuna ukuthula.\"Ngakho awukwazi ukufaka inkonzo. Akukwazi ukuthi umuntu athandaze ngenye indlela, kube kukhona nabanye abathandaza ngenye indlela. Kukhona abathandaza bamemeze, ekubeni kukhona abathandaza buthule.\"Uthe abantu abakhumbule ukuthi sikhona isikhathi Sabatha neSonto, ngakho abasebenzise zona ukudumisa uNkulunkulu ngezindlela ezahlukene.Esephetha uthe phakathi nezinsuku abantu basuke betshisa izintshumayelo zangezimpelasonto nokucabanga ngezinye izinhlelo.*Olunye ulwazi lucashunwe kuKhozi FM."
    },
    {
        "content": "KUGWENYWE ukuvalwa kukathelawayeka uN3 ngaphansi kwebhuloho iLynnfield obekuhlelelwe ukuthi kwenziwe ngoLwesithathu emini.ISouth African National Roads Agency (Sanral) yayimemezele ukuthi uN3 uzovalwa isikhashana ngo-2.30 kuya ku-3 emini ngoMsombuluko nangoLwesithathu, ukuze kuqhunyiswe ngaphansi kwebhuloho.Yathi kuzovalwa nomgwaqo uR103.Imenenja yakwaSanral, uJason Lowe, ithe ngeke sisaba khona isidingo ngakho umgwaqo ngeke usavalwa.\"Ukuqhunyiswa okwenziwe ngoMashi 11, kube yimpumelelo futhi bekwanele ukuze kuqhutshekwe nomsebenzi kuR103,\" kusho yena.Uqhube wathi bayaxolisa kubashayeli ngokuphazamiseka futhi bayababonga ngokubekezela njengoba kuqhubeka nokwakhiwa komgwaqo."
    },
    {
        "content": "INHLANGANO elawula izinkampani ezisebenza ngemali kuleli, i-Financial Sector Conduct Authority (FSCA) imemezele ukuthi ihoxise ilayisensi yokusebenza yebhange Ithala.Ithe ilayisensi ihoxiswe ngokomthetho i-Financial Advisory and Intermediary Services Act (FAIS Act), 37 ka 2002.Esitatimendeni esithunyelwe kwiSolezwe izolo, i-FSCA ithe ilayisensi ihoxiswe ngoJulayi 26 ka-2024, kanti namanje isahoxisiwe. Ithala lizobuyiselwa ilayisensi yalo uma selilungise okukhalwa ngakho.Isizathu sokuhoxiswa kwelayisensi wukuthi Ithala alikho sesimweni esihle kwezezimali ukuze kuvikelwe amakhasimende alo.“Ukuhoxiswa kwelayisensi kusho ukuthi Ithala alivumelekile ukuqala umsebenzi omusha othinta imali ngaphansi kwe-FAIS Act. Kufanele lichazele amakhasimende alo ngokwenzekayo ngoba livumelekile ukusiza amakhasimende alo ebelisebenza nawo ngaphambi kokuhoxiswa kwelayisensi,” kuchaza iFSCA esitatimendeni.Iveze ukuthi Ithala lizamile ukufaka isicelo sokuphikisa isinqumo seFSCA kwi-Financial Services Tribunal kodwa yachithwa, icala belilalelwe ngo-Agasti 22, 2024.I-FSCA iveze ukuthi Ithala belilokhu libekwe iso ngabasebenzi bayo (FSCA) kanti bathole ukuthi kalikho sesimweni esihle sezezimali ngokwesigaba 46 (1) sokusebenza ngemali kanjalo nangokwesigaba 48 (1) salo mthetho.Ithe kubalulekile ukuthi izikhungo ezisebenza ngemali zilandele umthetho wokusebenza ngemali FAIS Act, okuyiwona ovikela amakhasimende alezi zikhungo.Ibalule ukuthi kubalulekile ukuthi ibhange lime kahle esimweni sezezimali (solvency), lifeze lokho elalisungulelwe kona ukuze kusizakale amakhasimende alo nezinye izinhlaka.Isikhulu esiphezulu sebhange Ithala, uDkt Thulani Vilakazi sithe abantu kumele bazi ukuthi Ithala livuliwe ukubhekelela amakhasimende alo njengoba lisalungisa okushiwo yiFSCA.Uthe kuyiqiniso ukuthi ilayisensi ihoxisiwe kodwa lokhu ngeke kuphazamise imishwalense yamakhasimende abo nemihlomulo ayitholayo, abantu bangaqhubeka nokufaka izicelo zokunxeshezelwa bazosizakala.“Uhulumeni wasungula Ithala ukusiza abantu baKwaZulu-Natal ngezimali ikakhulukazi labo abasezindaweni eziswele emakhaya. Ithala liyawenza umsebenzi walo, liyiguqulile impilo yabantu. Ukulandela imithetho yokusebenza ngezimali kulisebenzele Ithala njengoba lithole umbiko ongenagcobho woMncwaningi Mabhuku kunyaka wezimali ka-2023/24. Ayikho imali emoshiwe noma esebenze kungafanele. Selisebenze kahle, linozinzo iminyaka engaphezu kuka-20 .” kusho uVilakazi.  "
    },
    {
        "content": "UPHUME enkantolo edangele, kuhlehliswa icala, owaxoshwa esikhundleni sokuba yikhansela le-ANC osolwa ngokudubula abulale uzakwabo eMayville, eThekwini.UMnuz Mzimuni “Mzi” Ngiba (46) nabanye abasolwa abane aboshwe nabo, ubekade evele eNkantolo eNkulu yaseThekwini, ngoLwesine.Zithe zisuka amadaka, umshushisi u-Advocate Nhlanhla Shange wasukuma efaka isicelo kwiJaji uJacqueline Henriques, ukuba lihlehliswe icala.Ubeke isizathu sokuthi akekho umshushisi omkhulu okunguyena owengamele leli cala. UShange uthe isizathu sokuthi angabi khona enkantolo uzakwabo wukuthi ushonelwe isihlobo sakhe.“Uyoze abe khona emsebenzini emuva kwamasonto amabili, ekuqaleni kukaMeyi, ngakho ngicela ukuthi lihlehliswe icala,” kucela uShange.Ijaji likhombise ukunengeka ukuthi icala kudingeka ukuthi lihlehliswe.Libuzile ukuthi uShange ngeke yena akwazi ukubamba izintambo aqhubeke necala?“Angifuni ukuzwakala sengathi anginalo uzwelo ngokwehlele uzakwenu kodwa kusukela ngoMashi kugcina ukuhlala leli cala, beningakazilungiseleli?” kubuza ijaji.Ijaji libe selikhipha isinqumo sokuthi icala lihlehliselwa uJuni 13, nonyaka.Likhiphe nomyalelo othi uMbuso nabamele abamangalelwa kuzomele bahlangane benze izendlalelo zokuqala kokuqulwa kwecala engakashayi uMeyi 17.Abamangalelwa okungoMnuz Nkosinathi Ngcobo, Sandile Mzizi Ngiba, Sifiso Mlondo noPhathesakhe Ngiba, bavele babhocobala, babuyiselwa ezitokisini beqhutshwa yiphoyisa indumalo ibhalwe ebusweni.Abamangalelwa bathweswe amacala amabili okubulala uMnuz Siyabonga Mkhize, owanqoba ukhetho engasekho, nelungu le-ANC uMnuz Mzukisi Nyanga.Babhekene namanye amacala amabili okuzama ukubulala abantu ababili ababesemotweni noMkhize noNyanga ngesikhathi behlaselwa emuva kokukhankasa eCato Crest, eMayville, ngo-Okthoba 2021.Kwelinye icala, iJaji uHendriques libeke izinsuku okuzoqulwa ngazo icala lokubulawa kowayefundisa eMangosuthu University of Technology (MUT).Icala kulindeleke ukuthi liqale ukulalelwa ngo-Okthoba 7 kuze kube uNovemba 1, nonyaka, eNkantolo eNkulu yaseScottburgh.Abamangalelwa okungoMnuz Siyabonga Freeman Mahaye (35), Thobani Mhlongo (23), Kwanele Makhaye (29) noSihle Mkhize (23) bathweswe icala lokuthumba, elokuphanga kusetshenziswa udlame nelokubulala okuhleliwe uMnuz Chanlall Dwarika ngoMeyi, 2023.Yagcwala izinkundla zokuxhumana i-video eyayikhombisa abamangalelwa beshaya umufi base bemfaka ngenkani emotweni yakhe iHonda SUV, bahamba naye. UDwarika watholakala eseshonile eNanda."
    },
    {
        "content": "Lihweba ngoR18 iRandi lakuleli uma liqhathaniswa ne-U$SD yaseMelika njengoba kugcotshwa uMengameli Cyril Ramaphosa.USolwazi Bonke Dumisa oyisazi somnotho esizimele, uthe izimakethe ziyakujabulela okwenzeka ezweni njengoba iRandi like langabi nozinzo kusayiwa okhethweni kodwa emuva kokumenyezelwa kwemiphumela lahweba kangcono.Uthe njengoba seliwuR18 lisuka kuR18.93 ngoLwesihlanu kanti noma liqhathaniswa noPondo waseBritain lenza kahle kakhulu njengoba izimakethe zivulwe lihweba ngoR22.93 lisuka kuR23.30 kanti ngoLwesihlanu beliwuR24.20.Uma liqhathaniswa ne-Euro belihweba ngoR19.61 lisuka kuR20.61 ngoLwesihlanu. UDumisa uthe loku kukhombisa ngokusobala ukuthi abatshali zimali bayakujabulela abakubonayo.Uphethe ngokugqugquzela abantu baseNingizimu Afrika ukuthi beze nezisombululo zezinkinga zomnotho, bangahlali bekhala njalo."
    },
    {
        "content": "LIZOGAYA ngomunye umhlathi kubafundi abenza uGrade 4 ezikoleni  ngonyaka ozayo njengoba sebezofunda ezinye izifundo ngolimi lwebele. Izifundo, iMaths neNatural Science zizoqala ukufundwa ngolimi lwebele ukuze kunciphe isihlava sabafundi abafeyilayo ngenxa yokuthi basuke sebefundiswa ngesiNgisi.Lokhu kuvezwe nguNgqonqoshe weMfundo eyisiSekelo, uNkk Angie Motshekga, izolo ekhuluma engqungqutheleni ebheka ukufunda ngezilimi zesintu kuhlanganisa nesiNgisi eBlomfontein.UNkk Motshekga uthe ucwaningo luveza ukuthi abafundi bayafeyila uma sebekwaGrade 4 ngenxa yokuthi basuke sebeshintshe ulimi lokufunda sebefundiswa ngesilungu.Uveze ukuthi kusuka kwaGrade R kuya kwaGrade 3, abafundi bafundiswa ngolimi lwebele bese kushintsha izinto uma sebefka kwaGrade 4, lapho sekudingeka bafundiswe ngesilungu.“Ucwaningo luveza ukuthi abafundi abafundiswa ngezilimi abazincela ebeleni, benza kahle kakhulu. Uma uqhathanisa izibalo zocwaningo uthola ukuthi abafundiswa ngolimi lwabo okuyisiNgisi kanjalo nesiBhunu benza kahle kunalabo abasuke bekhuluma lezi zilimi njengezengeziwe. Umfundi ongaluncelanga ebeleni lolu limi, uqale atolikele olimini lwebele, ngaphambi kokuba aphendule umbuzo,” kusho uNkk Motshekga. Uveze ukuthi abafundi baze baqale ukwenza kahle uma sebekwaGrade 9.“Lokhu kuveza ukuthi basuke sebeqala ukusibamba isilungu yingakho benza kahle uma sebekuleli banga. Kusuka kwaGrade 4 kuya kwamanye amabanga kusuke kumbulwa kwembeswa kulabo abangaluncelanga ebeleni ulimi abafunda ngalo.” Uthe baluqala kancane kancane lolu hlelo ngoba abafuni ukuxina abafundi.“Kukhona abathi sifuna ukubabuyisela eGibhithe ngokuthi sibafundise ngezilimi zabo. Kwamanye amazwe abafundi bakhona benza kahle kakhulu ngoba basuke befunda ngezilimi zabo.” UDkt Mark Chetty, obhekele izivivinyo emnyangweni kazwelonke, uveze ukuthi yingakho nocwaningo lubalula ukuthi abafundi bakwaGrade 4 abakuqondi abafundayo.Uthe bazoqala ngezifundo ezimbalwa kwaGrade 4 bese benabela kwamanye amabanga eminyakeni elandelayo.“Ngo-2026 sinabela kwaGrade 5, size sifinyelele kwaGrade 7. U-80% wezinto ezizofundwa kwaGrade 4 ngonyaka ozayo, zizofundwa ngolimi lwebele bese u-20% ufundwe ngesiNgisi. KwaGrade 7 kuzolingana, njengoba u-50% kuzoba ngolimi lwebele bese kuthi omunye kube isiNgisi,” kusho uChetty. Uveze ukuthi abafundi bazokwazi ukuphendula ngalezi zilimi zombili, okungaba isiZulu nesilungu.UNkk Motshekga uthe baqale bavivinya lolu hlelo e-Eastern Cape, iminyaka eyishumi wathi lube yimpumelelo.“Kuzobe kungokokuqala ukuthi eminyakeni engu-30 izwe lakhululeka, sibhalise siphinde sicwaninge ukuthi abafundi baphasa kanjani uma bebhala ngolimi lwabo iMaths nezinye izifundo.”Uchithe ukuthi bafuna ukuqeda ngesiBhunu njengoba kukhona abafafaza la mampunge wathi zonke izilimi zesintu ziyalingana emnyangweni."
    },
    {
        "content": "AJIKISIWE amabhasi awosigedlemba abecuthele ukuthutha izimbali zezwe eziya eMkhosini woMhlanga wakulo nyaka oyingqophamlando njengoba kuphela iminyaka engu-40 lomkhosi wavuselelwa kabusha.Abanikazi bamabhasi okutholakale ukuthi awekho esimweni batshelwe ukuba balethe amanye amabhasi alungele ukuthutha amatshitshi alibangise esigodlweni eNyokeni, KwaNongoma.Angu-31 amabhasi okutholakale ukuthi awakulungele ukuba semgwaqeni.Lokhu kudalulwe uMphathiswa wezokuThutha, uMnuz Siboniso Duma, obekade eyohlola amabhasi azothutha izintombi.UDuma uthe emabhasini angu-177 ahloliwe, angu-146 okutholakale ukuthi akulungele ukuba semgwaqeni.“Lokhu kusho ukuthi sikwazile ukusindisa imiphefumulo engenacala njengoba sikhiphe lamabhasi angu-31 emgwaqeni. Kusobala ukuthi lamabhasi angamathuna ezihlalele. Abanikazi bala mabhasi sebetsheliwe ukuthi abalethe amanye amabhasi akulungele ukuba semgwaqeni.”UDuma uthe baphinde bahlola namatekisi, wathi onke amatekisi ahloliwe atholakale ekulungele ukuba semgwaqeni.“Siyabonga kubanikazi bamatekisi ngokulandela imithetho yomgwaqo.”UDuma uthe babeke phambili ukuphepha kwezimbali zesizwe ikakhulukazi njengoba umkhosi wakulo nyaka uyingqophamlando. “Njengoba nonke nizokhumbula ukuthi siqale inyanga yamagugu ngokubamba umhlangano obalulekile neSilo uMisuzulu kaZwelithini. Emhlanganweni, iSilo sigcizelela kakhulu eyokuphepha kwezintombi. “Kule minyaka engu-40 eyedlule uMkhosi woMhlanga ukhulile kakhulu njengoba usuhanjelwa ngisho nangabantu abaqhamuka emazweni angaphandle. Likhulu isasasa elikhona ngomkhosi wakulo nyaka njengoba izindawo zokulala sezigcwele esifundeni iZululand.”UDuma uthe amaphoyisa omgwaqo azokube ephume ngezinkani kule mpelasonto.“Amaphoyisa azobonakala emisa izimoto namabhasi, ehlola ukuthi akulungele yini ukuba semgwaqweni.”UDuma uthe banezingxoxo nabanikazi bamaloli, wathi bafisa ukuthi amaloli ayigweme imigwaqo emikhulu ezosetshenziswa abantu ababheke eNyokeni.Phakathi kwemigwaqo ayibalulile osuka uR66 phakathi koLundi noNongoma, R66 phakathi kweGingindlovu noLundi, R66 phakathi koPhongolo noNongoma, uR618 phakathi koNongoma noHlabisa kanye noR618 phakathi koNongoma neVryheid.Izimbali zezwe ziqale ukutheleka eNyokeni izolo, umkhosi uzophela ngeSonto.Kulindelwe izintombi ezingaphezu kuka-40 000 emkhosini wakulo nyaka.UMkhosi woMhlanga wavuselelwa kabusha iNdlovukazi uShiyiwe Mantfombi Dlamini Zulu ngo-1984, ngesikhathi kubusa iSilo uGoodwill Zwelithini kaBhekuzulu."
    },
    {
        "content": "ZIKHALA ngokucindezelwa kothisha izinyunyana njengoba zithi umthetho uvikela uphinde uvune abafundi abatitinya othisha okuthi uma sebezivikela bakhonjwe indlela. Lezi zinyunyana zithi kugcina sekuba umfundi ophenduka umgilwa ekubeni engumphehli wodweshu.Lokhu kulandela ukusabalala kwe-video yesehlakalo esenzeke eGlenvista High eGauteng, muva nje lapho, kungongaphansi nongaphezulu phakathi kukathisha nomunye wabafundi. Kuvela nomunye umfundi ezama ukugqema uthisha ngesihlalo.Uthisha kule video ubonakala ezama ukubhula lo mfundi ngesihlalo, emuva kokuvuka othulini.UMengameli weNatu, uMnuz Sibusiso Malinga, uthe selokhu kwavalwa induku ezikoleni, akukho uMnyango wezeMfundo owabahlinzeka ngakho ukuthi bakusebenzise ukuqondisa abafundi.Uveze ukuthi okwenziwa abafundi yinto eyenzeka nasemphakathini ngoba kwayona iyabahlasela othisha kubalwa nezigebengu. “Ibuhlungu impilo kathisha kulezi zinsuku ngoba uma eshaye umfundi uyaxoshwa, ayikhulunywa eyakhe. Akekho ovikela uthisha ngoba nomnyango umlahla ngecala, aze aboshwe kwesinye isikhathi. Umfundi osuke eshaye uthisha uyabuyela esikoleni, emuva kokumiswa isikhashana.” Uthe nomkhandlu olawula othisha iSouth African Council for Educators (SACE), ucheme nabafundi.“Ithina esikhokhela iSACE kodwa kwayona ayisivikeli, ichema nabafundi. Ngiyazi kunzima kodwa ngiyanxusa kozakwethu ukuthi uma bebona ukuthi umoya uyaphakama, abaphumele emnyango babuye selehlile igwebu. Ukucabanga kothisha kumele kube ngaphezu kwalokho komfundi, bangasheshi ukuhluthuka.” UNobhala Jikelele weSadtu, uMnuz Mugwena Maluleke, ukhale ngokuthi isiyinsakavukela eyodlame ezikoleni.Uthe izikole kumele kube yizindawo ezingenalo udlame wathi nosizo olunikezwa ezikoleni okuqubuke kuzo udlame, kumele lungachemi nabafundi kuphela. Ukhale ngokuthi umthetho uvuna abafundi kodwa bese uqina ngasohlangothini lothisha.“Okubuhlungu ngukuthi iSACE igweba kanzima othisha, abafundi bona bayayekwa. Umnyango kumele wenze isimo sibe sihle sokusebenza kothisha futhi ubhekane nabafundi abangalawuleki.”Ukugxekile ukuhlaselwa kothisha wathi lokhu kuzothena amandla labo abasafuna ukufundela lo mkhakha. Okhulumela umnyango, uMnuz Elijah Mhlanga, ucashunwe ethi uMthethosisekelo wezwe ubalula ukuthi kuyilungelo lomfundi ukufunda.Ukhale ngokuthi abanye abazali bayazivuna izingane zabo ngokuthi baziphikele uma kungukuthi kukhona izinto ezisolwa ngazo ezikoleni.“Abazali yibona abagijima baphikele izingane zabo. Umthetho uthi umfundi umiswa izinsuku ezingu-14, emva kwalokho  uyabuyela esikoleni. Uma umxosha esikoleni, kungumsebenzi  womnyango ukumfunela esinye isikole. Nakhona kuleso sikole bafike bamchithe ngoba kuthiwa uxoshwe la ebefunda khona ngoba eyihlongandlebe.”"
    },
    {
        "content": "KUKHONJWA ngenjumbane abesilisa asebekhulile abanganqeni ukushaya iphakethe bakhiphe imali abadlisa ngayo kubafundi abaqashile basezikoleni zaseNkandla.Lokhu kuvele eMbizweni YaMadoda ebibanjelwe ehholo lomphakathi waseThalaneni, eNkandla.Ngokusho kwesikhulu sophiko lwePrimary Health Care (PHC) esibhedlela saseKhombe, uMnuz Lawrence Khoza, sithe sibalelwa ku-25% isibalo sentsha yakulesi sifunda ekhulelwa ineminyaka ephakathi kuka-15 no-19.Uthe intsha ayigcini ngokukhulelwa kodwa igcina isitheleleka ngegciwane lengculazi. \"Siwu-50% isibalo sentsha efika lapha ikhulelwe okugcina kutholakale ukuthi isihaqwe yisifo sengculazi.\" UKhoza uthe iningi lezingane ezibhekana nale ngwadla ngabafundi abahlala emiqashweni.\"Njengoba kwaziwa ukuthi ezikoleni zaseNkandla izinga lokuphasa liphezulu, abazali abaningi baletha izingane zabo ukuba zizothola imfundo engcono. Njengoba zihlala emiqashweni zisuke seziziphethe, sezenza noma yikanjani. Yilapho amadoda anemali esebenzisa ubuthakathaka bazo ngoba ezinye zisuke ziphuma emindenini engamile kahle.Zisuke zingazitholi zonke izidingo emakhaya bese ama-blesser ethola intuba yokuzixhaphaza ngokocansi.\"Kuthiwa abantu abanemali abaheha abafundi ngezimpahla ezibizayo nempilo entofontofo. Uthe okunye okubuhlungu ukuthi izingane ezisuke ziqala ukubeletha, azifuni ukusebenzisa izivikelo ngoba zinenkolelo yokuthi ngeke zisabathola abantwana.UKhoza uthe yize kunjalo kodwa njengesibhedlela banazo izinhlelo zokunqanda lesi sihlava.Usonhlalakahle wakwaSA National Council on Alcoholism and Drug Dependence (Sanca), uNksz Cebisile Zungu, ukhale ngokusetshenziswa kwezidakamizwa. Unxuse abazali ukuthi bayeke ukuthumela izingane ukuba ziyothenga utshwala nezidakamizwa ngoba zigcina sezidlwengulwa yimilutha.Ubuye wadalula ukuthi kunemilutha emibili esanda kudlwengula umfana yaze yamnquma ubuntu bakhe.UNkk Zonke Shazi-Hlongwane, wenhlangano esiza abazali ekutheni bakhulise izingane Ikusasa Ngelami, uthe izingane ezineminyaka ezingaphansi kweminyaka engu-18 zisuke zisadinga ukuba ngaphansi komzali.\"Ukuba sendaweni engalona ikhaya zisezincane kwenza ukuthi zizithathele zona izinqumo noma zizithole zenza into ebezingayithandi ngoba zibona ezinye zenza ngoba zisuke zingakabi naso isibindi sokuthi zime ekutheni azikwenzi okuthile. Uma zibona bebaningi abakwenzayo futhi kubunobumnandi nokuphila ntofontofo maningi amathuba okuthi ziheheke ngoba akekho umzali ozikhalimayo nozinika izeluleko,\"  kusho  uNkk Shazi-Hlongwane.Uthe lokhu ngeke kufaniswe nokuthi ingane ifunda eboarding school ngoba yona inemithetho elawula abafundi kanti emqashweni asikho isakhiwo esifana naleso esisungulwe sisuselwa emthethweni ovikela abafundi.IMeya yakuMasipala waseNkandla, uMnuz Mbhekiseni Biyela, ikhale kakhulu ngezinga lokuphuzwa kotshwala ngabantu besifazane kule ndawo. UBiyela uthe amajoyinti amaningi asegcwala abantu besifazane kunabesilisa. Ubuye wadalula ukuthi imililo esishise imizi eminingi eNkandla ibaselwa ngabantu abasuke bedakiwe, ikakhulukazi yisiqatha.Nenduna yasesigodini saseNgwegweni, uMnuz Sphelele Ngidi, ithe uphuzo lubhubhisile kubantu abaningi baseNkandla.Phakathi kwezitatanyiswa ebezikhona kungabalwa amakhosi asendlunkulu, izinduna namakhansela.Kulo mcimbi kusukume wonke umuntu ngesikhathi sekunandisa ompetha besicathamiya, iZulu Messengers kanti uhlelo beluphethwe ngobuchule umsakazi weJozi FM, Vusizwe Langa."
    },
    {
        "content": "UKHOMISHANA wamaphoyisa KwaZulu-Natal, uLt General Nhlanhla Mkhwanazi ukhombe umunwe abantu besilisa bendlu emnyama ukuthi yibona abayimbangela enkulu yokwanda kwezigameko zobugebengu kulesi sifundazwe.UMkhwanazi usho lokhu ekhuluma kwiKZN Social Crime Prevention Summit, ingqungquthela yokulwa nobugebengu, ebise-Olive Convention Centre, eThekwini izolo.Kule ngqungquthela, uKhomishana uveze ukuthi ekucwaningeni kwabo ngobugebengu obuhlukene obenzeka esifundazweni, babophe abantu besilisa abamnyama abawu-60 000, kwathi kwabesifazane kwaboshwa abawu-11 728.“Ngiyaxolisa ukubeka lokhu ngale ndlela kodwa lezi zibalo zikubeka ngokusobala ukuthi abantu besilisa bendlu emnyama bayimbangela yokudlonga kobugebengu eKZN,” usho kanje.Eqhuba uMkhwanazi, uveze ukuthi okunye okubakhathazayo wukuthi iTheku noMgungundlovu yizona zifunda ezenza ubugebengu bube phezulu kakhulu esifundazweni.Uthe iTheku lino-42.1% kuthi uMgungundlovu ube no-11% wezenzo zobugebengu. “Uma singanqoba ubugebengu kulezi zifunda isimo singaba ngcono kakhulu esifundazweni sethu.”’“Kuyasikhathaza nokuthi intsha yesifundazwe ingene shi ebugebengwini obehlukene. Ukucwaninga kwethu kusivezele ukuthi intsha eneminyaka ephakathi kuka-16 no-25 iyona ebandakanyeka kakhulu ezenzweni zobugebengu. Yinto esikhathaza kakhulu ngoba labo bantu baseminyakeni okumele ngabe bayafunda noma bayasebenza kuyona,” kusho yena.UMkhwanazi uthe ezinhlotsheni eziwu-17 zobugebengu ezibikiwe, okuhamba phambili ngezokweba nezokushaya, njengoba ezibalweni zangonyaka odlule, bathola ukuthi awu-96 000, ku-256 527 wamacala obugebengu abikiwe. “Uma kungehla izenzo zalawo macala kungaba ngcono kakhulu. Okunye okudale lokho wukwanda kwesibalo sabantu abahlala emigwaqeni, okwenza kwande izenzo zobugebengu ngoba ukuphila kwabantu ngendlela engacacile kwenza benze noma yini ukuziphilisa, bese bephula nomthetho,\" kusho uMkhwanazi.Uthe abantu abayekile ukubulalana njengoba kulo nyaka nje kuphela sekubikwe amacala okubulala awu-6 343, okwenza iKZN ibe yisifundazwe esihamba phambili ezweni ngokufa kwabantu.“Ukubopha abantu abenza ubugebengu akusizi ukulungisa izinto. Asithole umnyombo wazo zonke lezi zinkinga esibhekene naso.”’UMkhwanazi uveze nokuthi ukuswela ingqalasizinda, yindlala yamathuba omsebenzi, yimibhikisho eyenziwa ngabantu ngezizathu ezahlukene nodlame ematekisini ngezinye zezinkinga ezidinga ukulungiswa ukuze kuliwe nobugebengu."
    },
    {
        "content": "BAKHALA bayazithulisa abantu akade betshale imali ebhanoyini elibizwa nge-LeftoverCurrency ebelizinze eVerulam, KwaZulu-Natal.Leli bhanoyi liphahlazeke ngoMsombuluko lapho abantu abaningi bebelindele ukuthi bazokhokhelwa o-R700 000, R1 million nezinye izishaqane.NgoMsombuluko kusabalale ama-video nezithombe zenqwaba yabantu benkanise ngaphandle kwebhilidi obekukhona kulo amahhovisi ale nkampani okuthiwa bafike kuwo sekulenga ingidi. Iningi labebenkanisile belithi lizohola ngoba phela usuku lokuqala enyangeni lungolunye lwezinsuku okuholwa ngazo kodwa bagoduke belambatha njengoba bese kukhala ibhungezi, kungasekho muntu. Isolezwe lithole ukuthi iLeftoverCurrency ibiphethwe ngowesilisa obezibiza ngelikaBrian Mkhize nozakwabo obebizwa ngoDlamini.UNksz Ntombikhona Dlamini waKwaSimamane, eNdwedwe, uthe baqale ukuzwa ngeLeftoverCurrency ngo-Agasti wonyaka odlule ngesikhathi benikwa amaphepha achaza ngale nkampani uma beyothenga eVerulam.“Sibe sesihambela izinkundla zokucobelelana ngolwazi sabona nesitifiketi esibhalwe ukuthi bayayikhokha intela eLeftoverCurrency sase sijoyina. Abantu bakhona bebebukeka bethembekile, behlanzekile futhi bekhuluma kahle. Ubufaka uR5 ohambisana no-R1300 bese uthola uR3200. Bekufanele ube nekhanda likaMandela uR5. Owokugubha iminyaka ewu-90, uR5 ubuthi uma uwufakile uthole uR33 800 emuva kwezinsuku eziwu-32,” kuchaza uNksz Dlamini.Uthe okokugcina ubetshale oR5 abawu-20 kanti ubezothola uR700 000 kwazise baningi nabantu akade ebatshela ngale nkampani.“Sithe uma sesiyolanda imali yethu ngoMsombuluko safica amahhovisi evaliwe, uMkhize noDlamini bengasabonwa nangokhalo. Silindile ngoba phela imali besivamise ukuyithola kodwa kulokhu asizange siyithole. Amaphoyisa afikile athi kufanele ababili kithina bayovula icala bese silifaka kwigroup kawhatsapp ukuze kuthi uma kunokwenzekayo ecaleni sikwazi ukusizakala,” kusho uNksz Dlamini.Uthe ukhathazekile ngokungayitholi imali kule nkampani ngoba ubebona eyithola le abeyitshale kancane.Uveze ukuthi uMkhize wathi udabuka eNewcastle futhi le nkampani ibisebenza online naseMpumalanga ngaphambi kokuza KwaZulu-Natal.Omunye obedlala leli bhanoyi, ongathandanga ukudalulwa, uthe okwabenza bangena kalula wukuthi ngo-Ephreli kulo nyaka kunabantu abaklonyeliswe ngamathelevishini, amabhodwe esintu, amafriji nokunye ababeqale kulo ngonyaka odlule.Isolezwe liyibhekile iLeftoverCurrency langayithola ohlwini lwezinkampani ezigunyazwe ukusebenza ngemali yiFinancial Sector Conduct Authority (Fsca).IFSCA ithe ngaphambi kokutshala imali abayisebenze kanzima abantu, kufanele babheke ukuthi leyo nkampani igunyaziwe yini ukwenza lo msebenzi.Lokhu bangakwenza ngokungena kwiwebsite yeFSCA ethi www.fsca.co.za noma bashayele u-0800 110 443.IBhange loMmbuso, iSouth African Reserve Bank, lihlale likugcizelela ukuthi imali ayishintshi intengo yayo, uR5 uhlale uwuR5 noma ngabe unekhanda likaMandela noma elezilwane zasendle.UConstable Thenjiswa Ngcobo wamaphoyisa KwaZulu-Natal ugcine engayiphendulanga imibuzo athunyelwe yona ngalolu daba. "
    },
    {
        "content": "SISHUBILE isimo phakathi kwenkosi yaseMgababa, eSouth Coast uPhathisizwe Philbert Luthuli nesizwe sakhe, esimsola ngokuqasha izingane zayo ezikhundleni zomkhandlu wayo.Isolezwe Ngempelasonto  lithole ukuthi impi ephakathi kwenkosi nesizwe isikwelinye izinga njengoba kuthiwa ngisho nesigungu sayo asihambisani nesenzo senkosi.“Isimangazile inkosi uLuthuli eqasha izingane zakhe ukuthi zisebenze emkhandlwini wakhe. Bekunezikhundla zabantu ababili ebezivulekile, okungesikanobhala nesomuntu ohlanza enkantolo yesizwe. Esikamabhalane sivuleke ngenxa yokuthi inkosi ixoshe obekhona ngoba ubengahambisani nezinto ezenzayo. “Ithe uma isimemezela ukuthi kuqashwe omunye, kwavunyelwana ukuthi kumele kube wumsebenzi okhangiswayo ukuze abantu bendawo bafake izicelo zomsebenzi. Baningi abantu abafake izicelo ukuthi banikwe umsebenzi. Okuthusile ukuthi abantu bathe beletha izicelo kwafike kwathiwa sekuqashiwe lube lungakafiki nosuku okuvalwa ngalo ukufaka izicelo,” kusho umthombo.Uqhuba umthombo, uthe umkhandlu uyibuzile inkosi ukuthi ngobani laba asebeqashiwe, kwavela ukuthi isiqashe izingane zayo kuzona zombili izikhundla.Lokho kuthiwa kususe umsindo kangangoba nomkhandlu kuthiwa ugcine usujamelene nenkosi ngesenzo sayo, yagcina isisele yodwa nomndeni wayo ngoba akekho ohambisana nesenzo sayo.Kuthintwa inkosi ngalolu daba ifune ukwazi ukuthi ngobani asebeluhambise ephephandabeni.“Selokhu ngaba yinkosi kusuka ngo-1988, angikaze ngizwe kuthiwa sekungaze kuyiswe udaba lokuqashwa kukamabhalane emaphephandabeni. Kuyilungelo lami ukuthi ngingamqasha umabhalane. Njengoba ungazimisele ukuveza amagama abantu abakutshele lolu daba ngeke ngikwazi ukuphawula ngalo. Okunye okumele ukwazi ukuthi lolu daba akulona olwamaphephandaba, kungcono ungalubhali. Kufana nokuthi olomndeni njengoba luthinta isizwe nami. Udaba lomndeni ke kusuke kungelempepho akulona olokubhalwa emaphepheni. Laba abaluyise emaphepheni bafuna ukungihlambalaza nje,” kusho inkosi uLuthuli.ULuthuli akaqali ukuba sematheni ngezinto ezithinta yena endaweni yakhe. Ngo-2018 kwake kwavela isikhalo somphakathi wakhe uthi uhlala ebonakala ezindaweni zobumnandi ephuza eshaya namavosho. Umphakathi waphinde wasola inkosi ngokuthi idla imali yokudayisa izindawo endaweni yayo bese iyozitika ngeziphuzo. Kuyona le ndawo inkosi uLuthuli yake yaxabana nosomabhizinisi, uMnuz Edward Mpeko owayenendawo yokulala khona, waxoshwa yinkosi ngokungemthetho. Leli cala lagcina liphelele eNkantolo eNkulu eMgungundlovu lapho kwaphuma phambili uMpeko kwathiwa akakhokhelwe nezindleko zecala."
    },
    {
        "content": "KUBATSHAZWA isihluku nesibindi sezigebengu ezigile amaphoyisa zingazimbozile ngisho ubuso, ngesikhathi ziwahlasela, zawalalisa phansi, zawaphuca izibhamu eMbizana, e-Eastern Cape, ngeSonto ebusuku.Lesi sigameko sishiye abantu bebambe ongezansi izigebengu ebezingagayelwe mphako, zilinda amaphoyisa zase ziyagadla kwasala elilodwa enkundleni nayisikhombisa elimele kanzima.Ngokuthola kweSolezwe, lawa maphoyisa ahlaselwe kusetshenziswa izinhlokohlela zezibhamu, ama-AK47. Kuthiwa amaphoyisa asesiteshini eMbizana aye eZizityaneni  ebizelwe endaweni yesigameko obekubulewe kuso umuntu ngeSonto ebusuku. Ezintatha ngoMsombuluko, amaveni amathathu esebuyela esiteshini esisedolobheni, ahlaselwe. Iveni yokuqala kuthiwa ibidlula egaraji ngesikhathi kuzwakala ukuqhuma kwesibhamu kubhekiswe kuyo ngabasolwa abangaziwa. Umshayeli ukwazile ukudlubulundela wadlula kule ndawo edubulekile waze wayoma esiteshini samaphoyisa eMbizana. Ababili abebekule veni babike ngalokhu kuvukelwa ngabantu esiteshini. Iveni yesibili ebilandela, kuthe isidlula ngakule ndawo nayo yadutshulwa, umshayeli wahluleka ukuyilawula, yaze yayoshayisa isigxobo sikagesi. Izigilamkhuba kuthiwa zibe seziya kule moto zaphoqa amaphoyisa amane abephakathi ukuthi aphume, ziwakhombe ngezibhamu. Ziphuce amaphoyisa izibhamu zathatha, iR5 eyodwa nama-9mm amane. Zithathe amaphoyisa zayongena nawo egaraji, zawaphoqa ukuthi alale phansi, zawabopha, lapho ebese ziveze zilalise khona abasebenzi basegaraji abebegadwe ngezibhamu. Kuthiwa izigebengu zibe sezilinda amanye amaphoyisa, kuthe kuqhamuka imoto yesithathu yamaphoyisa, zavulela ngenhlamvu kwadubuleka iphoyisa elilodwa lashona, imoto yashayisa isigxobo sikagesi. Izigebengu kuthiwa ziye kule moto zathatha isibhamu sephoyisa abelingumgibeli, umufi obeshayela ubengasiphethe isibhamu. Kuthiwa ziye egaraji zazama ukuqhumisa umshini wemali kodwa zehluleka, zagcina zibaleke nezibhamu zamaphoyisa.Okhulumela amaphoyisa e-Eastern Cape, uLieutenant Colonel Siphokazi Mawisa, uthe amaphoyisa aphenya icala lokubulala, awokuzama ukubulala nawokubamba inkunzi. Amacala aphenywa ngoKlebe. Abasolwa ababalelwa kwabangu-20 basagcwele amathafa. Kwenzeka lokhu nje, ngeviki eledlule kusinde ngokulambisa amaphoyisa amabili eMbumbulu, adunwe imoto athathelwa izibhamu ngabasolwa ababehamba ngemoto iVW Polo. Imoto yamaphoyisa itholwe ilele ngokhakhayi budebuduze nalapho ithathwe khona. UDkt Johan Burger ongungcweti wezobugebengu ozimele, uthe kuyakhathaza ukwanda kwezigameko zokuhlaselwa kwamaphoyisa futhi kukhombisa ukuthi izigebengu aziwesabi nhlobo.“Indlela okwenzeka ngayo lezi zigameko, lapho esize sibone izigebengu zigebenga amaphoyisa zingazifihlile nokuzifihla, kukubeka ngokusobala ukuthi aziwesabi amaphoyisa. Kumele uhulumeni neziphathimandla bayisukumele le nkinga, kwenziwe isibonelo ngabathinteka kulezi zigameko,” usho kanje.Uthe kumele kuphenywe kuze kuboshwe abathintekayo, kungathalaliswa nje kugcine kungaziwa ukuthi uphenyo luhambe lwafika kuphi. Okhumela iSouth African Policing Union, uMnuz Lesiba Thobakgale, uzigxeke kakhulu izenzo zokugetshengwa kwamaphoyisa.“Zonke lezi zigameko zikhombisa ngokusobala ukuthi amaphoyisa awahlonishwa nhlobo futhi okwenziwa kuwona kungukwedelela umthetho ngakho sinxusa ukuthi kuphuthume uphenyo ukuze kuboshwe abenzi bokubi,” usho kanje."
    },
    {
        "content": "KUSOLWA iqembu lemigulukudu elihlalise lubhojozi umphakathi waKwaMashu, elingena izikole liphange othisha futhi ligebenge abasebenzisa umgwaqo uDumisani Makhaye.Lokhu kuvezwe umthombo weSolezwe osezinhlakeni zezokuphepha ocele igama lawo ligodlwe.Uveze ukuthi laba besilisa bafike benze ukuganga bese beyabaleka bayocasha ehostela laKwaMashu.Esehlakalweni sakamuva kuthiwa bajamelane namaphoyisa amabili angabaseshi akade ezolanda iselula ebikadwe ikhuthuzwe umuntu ebizisho ukuthi isehostela.“Iqulu lezigebengu, ebelihlome ngezibhamu, livele lawagolozela amaphoyisa okudingeke ukuthi ahlabe umkhosi abize amanye kwayimande zidla phansi. Sezibhubhisile, zibamba nabantu emgwaqweni uDumisani Makhaye,” kubeka umthombo.Uqhube wathi izigebengu zisanda kungena esikoleni eMukelani Primary, zaphanga othisha amaselula nemali.Kuthiwa azigcinanga lapho, ziphinde zasebenzisa amaselula othisha zazithumelela imali ngohlelo lwe-app. Kulowo mnyama kuthiwa othisha bebekhonjwe ngezibhamu.Isolezwe selibike kaningi ngobugebengu okuthiwa bugubuzele ihostela laKwaMashu nokubulawa kwabantu. Kukhona asebeze balifanise nokuthi kukwaLasha.Okhulumela amaphoyisa KwaZulu-Natal, uColonel Robert Netshiunda, uthe abakwasidlodlo basebenzisana namalungu omphakathi ukuze kunqandwe ubelelesi emgwaqweni uDumisani Makhaye.Uqhube wathi kule ndawo kudunwa izimoto, abantu babanjwa inkunzi abanye bagcine begwazwa noma bedutshulwa.“Sikhulumile nabasesiteshi samaphoyisa sendawo ukuthi kumele kuhleze kuphithizela iphoyisa kusukela ngo-6 ebusuku okuyisikhathi okuqala ngaso ubelelesi. Le nto ibikade yenzeka ngezimpelasonto kuphela, manje seyenzeka nsuku zonke,” kusho uNetshiunda.Uhlabe ikhwelo elibhekise emphakathini, wathi awugweme ukusebenzisa lo mgwaqo ebusuku uma kungekho okuphuthumayo.“Kungenjalo kumele bahambe bengamaqoqo. Uma kukhona abakusolayo bashayele ucingo amaphoyisa noma bazame izindlela zokuthi baphephe. Bangazami ukuphindisela ezigebengwini,” kusho uNetshiunda.Mayelana nemibiko ethi abantu ababodwa abenza lobu bugebengu elokishini laKwaMashu, uNetshiunda uthe uma kwenzeka ubugebengu amaphoyisa ashona khona bese eyacubungula enze uphenyo kubhekwe nembangela.Uthe ihostela laKwaMashu bese lithule isikhathi eside ngoba basebenzisana nabantu abahlala ngaphakathi kulona.“Uma kunezigilamkhuba kunoma iliphi ihostela, eziphuma zenze ubugebengu ngaphandle, abantu abanikeze amaphoyisa lolo lwazi khona ezoya eyozibopha,” kusho uNetshiunda."
    },
    {
        "content": "KUSHODA kwabasebenzi ezikhungweni ezamukela izingcingo uma abantu beshayela inombolo u- 10111eziteshini zamaphoyisa, kuchazwe njengengwadla umphakathi obhekana nayo uma kumele ubike noma umpimpe abathile ngamacala asuke enzeka njengoba izingcingo kugcina sekuthatha isikhathi eside ukuthi ziphendulwe.Ephendula umbuzo we-DA ePhalamende ngesonto eledlule mayelana nezikhala zomsebenzi ezingavaliwe kulezi zikhungo, uNgqongqoshe wamaPhoyisa uMnuz Bheki Cele, uthe u-41,31% wabasebenzi abakhona ezikhungweni abenza lo msebenzi, okuchaza ukuthi izikhala ezingu- 58,69% zasala zingavaliwe.Esitatimendeni esithunyelwe yi-DA, leli qembu lithe isibalo esikhulu ngalolu hlobo sezikhala ezingavaliwe, sikhombisa ukuhluleka kukaCele.“Lezi zibalo zikhombisa ukuthi ungqongqoshe akawugqizi qakala umsebenzi wakhe wokuqinisekisa ukuthi abasebenzi benele  kulesi sikhungo esiwuhlaka olubalulekile emphakathini kwazise yilona olwamukela izingcingo uma abagilwa befuna usizo ngokushesha,” kubhalwe kanje,Kuvele ukuthi zingu- 2.34 million izingcingo  ezingene kulezi zikhungo   zangamukelwa ezinye zavalwa ngaphambi kokuthi oshaya ucingo adlulise umbiko, okwenzeke ngonyakamali owedlule u-2022/2023. Lokhu kwenza kube u-61,59% kuphela wezingcingo ezamukelwe kulezi zikhungo kuzwelonke, ngonyakamali ofanayo.Echaza ngalokhu, uCele uthe lesi sibalo sisuselwe ezintweni ezimbalwa okungaba ukufoneleka kwale nombolo ngephutha, ukufona udlulise umbiko ongekho okhohlisayo nokunye, noma kunjalo i-DA ikhale ngokuthi lesi yisibalo esiphezulu.UNobhala-jikelele womfelandawonye wezinyunyana, iSouth African Federation of Trade Union uMnuz Zwelinzima Vavi, uthe siyakhathaza isibalo sezikhala zomsebenzi kulesi sikhungo ezingavaliwe.“Kumele sikuqonde ukuthi abantu abafoneli kulezi zikhungo ngoba befuna ukudlala nje, kodwa kungenxa yokuthi basuke besesimeni  esidinga ezokuphepha ngokushesha noma behlaselwe yizigebengu. Uma kubhekwa imininingwane emenyezelwe uCele, kuyakhombisa ukuthi asikho isikhungo  salolu hlobo esisebenza ngokugcwele,” usho kanje.Izifundazwe i-KwaZulu-Natal, i-Free State, i-Mpumalanga ne-Eastern Cape kuthiwa zinesibalo esingu- 60% sabangaqashiwe kulesi sikhungo.  Izikhungo ezise-Queensburg e-Eastern Cape neziseSecunda eMpumalanga zinabasebenzi abangu- 8,2 %  no- 14,2% ngokwahlukana."
    },
    {
        "content": "UMASIPALA wasebaQulusini ufuna kuqiniswe imithetho elawula ukusebenza kwezikhungo ezithenga izinsimbi namakhebula kagesi antshontshwe kamasipala.IMeya yalo masipala, uMnuz Sifiso Mkhwanazi ibibize isithangami sabezindaba izolo, izokwethula umbiko mayelana nokwebiwa kwamakhebula kagesi ezindaweni ezingaphansi kwalo masispala. Ukhale ngokuthi lokhu kugcina kuholele ekutheni umphakathi umashele umkhandlu uma ungenawo ugesi, wathi lezi zikhungo zibuye zithenge amakhebula kamasipala antshotshiwe  ekubeni kwaziwa ukuthi ayimpahla kamasipala.Uthe izinga lokwebiwa kwamakhebula kagesi kule ndawo kuphezulu kakhulu kangangoba umkhandlu usuze wathatha isinqumo sokuthi uqoke abaphenyi abazimele ngo-2022.\"Okusiphethe kabi kakhulu ukuthi kubantu abasolwa ngalobu bugebengu kubalwa nomunye wabasebenzi bethu njengoba ngoLwesine kutholakele ikhebula elingamamitha angu-300 emzini kasomabhizinisi wendawo ohlonishwayo. Lo somabhizinisi uthe lilethwe umsebenzi wethu. “Kuyasikhathaza lokhu, ngaphezu kwalokho sikhathazwa indlela amaphoyisa ahudula ngayo izinyawo ngamacala athinta ukwebiwa kwamakhebula. Akulona udaba oluncane lolu. “Ukwebiwa kwamakhebula, ukuphazanyiswa kokusebenza kwama-transformer (imishini ephehla ugesi) nengqalasizinda kagesi, kusibuyisela emuva. Sizithola sisebenzisa imali sithenga izinto ebese zithengiwe,\" kusho uMkhwanazi.Uthe awu-30 amacala avuliwe okwebiwa kwamakhebula kodwa mahlanu asesesigabeni sokuthi kunabantu ababoshiwe abavela enkantolo ngawo.Uqhube wathi usebhalele abaholi bamaphoyisa ebaQulusini, ekhalaza ngokuthi amaphoyisa ahudula izinyawo ngala macala, kwesinye isikhathi aba nokwenzelela kubantu abathintekayo. “Kulaba bakamuva, kuvela ukuthi amaphoyisa abathathile kodwa abazange bavele enkantolo ngoba baboshwe badedelwa, bangabekwa amacala. Kubo kubalwa nomnikazi womuzi ikhebula elitholakale kwakhe,” kuchaza imeya. UMkhwanazi uqhube wathi kuzolandelwa imithetho yabasebenzi yokuqondiswa ubugwegwe kumsebenzi othintekayo, wathi lolo hlelo lwenziwa yimenenja kamasipala. "
    },
    {
        "content": "KUKHALWA ngogesi omba eqolo eNingizimu Afrika njengoba ucwaningo luveza ukuthi u-57.9% womholo wabantu bakuleli uphelela emalini yokuthenga ugesi neyokugibela.Isolezwe  lithole ukuthi ngo-R200 abantu sebethola ugesi wekhadi owu-59.3 units kanti phambilini ububa wu-80 units.Ngo-R500 sebethola ama-unit awu-149.5, phambilini bebethola awu-168.4.Lezi yizibalo zikagesi othengwa ngabantu baKwaZulu-Natal, eGauteng abantu bakhona babhekene nenye inkinga njengoba emalini abathenga ngayo ugesi kudonswa uR200 okuthiwa wokukhokhela ukulungiswa kwengqalasizinda.UMnuz Mervyn Abrahams wenhlangano eyenza ucwaningo ngokubiza kokudla nesimo senhlalo, iPietermaritzburg Economic Justice & Dignity Group, uthe ucwaningo lwabo luthole ukuthi u-57.9% wamaholo uqedwa wugesi nemali yokugibela.Uthe ugesi uyabiza kakhulu kufanele uhulumeni eze nezindlela zokuwehlisa.“Ngaphambi kokuthi iNational Energy Regulator of South Africa (Nersa) inyuse intengo kagesi sathumela izethulo zokuthi akufanele unyuswe kakhulu. Inkinga abantu abazihambeli izithangami zeNersa ukuze babeke imibono yabo ngokubiza kukagesi. Kwabanye omasipala unyuke ngo-13%, kwabanye unyuke ngo-16%. Yisimo esithwalisa kanzima abantu ngoba kusho ukuthi u-57.9% womholo wabo ukhokhela ugesi bese enye ingxenye bayisebenzisele ukugibela uma beya emsebenzini,” kuchaza u-Abrahams.Uthe bazoqhubeka nokukhala ezinhlakeni ezifanele kodwa wagqugquzela abantu ukuthi ngonyaka ozayo bahambele izithangami zeNersa futhi bayibhale phansi imibono yabo yokuthi kungani ugesi kungafanele unyuke ngamalengiso.Ubuye waveza ukuthi i-Eskom iwunyusa kakhulu ugesi ngoba ifuna ukuqoqa imali eyayilahlekela kodwa okubuhlungu le mali isikhokhwa ngabantu abampofu.“Abantu abacebile banama-solar nezinye izindlela zokuphehla ugesi. Okusho ukuthi eminyakeni ezayo kuzosala abampofu abancike kugesi wase-Eskom. Kufanele uhulumeni eze nezindlela zokuxhasa ugesi ophakelwa abantu emizini yabo ngoba njengamanje ubiza kakhulu,” usho kanje.Uthe abantu abakwazi ngisho ukuthengela imindeni yabo ukudla okunomsoco ngenxa yokubiza kukagesi, imali mboleko enyuka njalo nokubiza kwezinga lempilo.Ubuye waphakamisa ukuthi bafuna iNational Minimum Wage (NMW) inyuke ibe wuR40 ngehora njengoba iwuR27.58 okwamanje.Uveze ukuthi ukubiza kwempilo kwenza abasebenzi baboleke imali noma behola ngenxa yokuthi abakwazi ukuthenga ukudla, ukukhokha ugesi nokwenza ezinye izidingo zempilo.“I-NMW kufanele inyuke ukuze abasebenzi bakwazi ukuphila impilo engcono. Iholo lomuntu oyedwa londla abantu abane kuya phezulu. Umholo wabo njengamanje awubaniki isikhala sokonga nesokuphila impilo engcono. Bayaphoqeleka ukuyoboleka ukuze badle ngenxa yokuthi uhhafu womholo uphelela emalini yokugibela nasekuthengeni ugesi,” kusho u-Abrahams."
    },
    {
        "content": "EVILE ku-65 000 amadokodo amacala athinta ucansi nokudlwengulwa kwabesifazane ahoxiswe kungafinyelelwe esiphethweni sophenyo phakathi kuka- 2018 noDisemba nyakenye.Lokhu kuthiwa kuvezwe wuNgqongqoshe wamaPhoyisa kuleli uMnuz Senzo Mchunu ngesikhathi ephendula umbuzo we-DA ephalamende ngesonto eledlule.Emva kokuthi owayewuNgqongqoshe kulo mnyango uMnuz Bheki Cele kuthe ngoMeyi wavezela iphalamende ukuthi evile ku-54 million amadokodo avaliwe kungafinyelwe esiphethweni kusuka ngonyaka wezimali u-2018/2019 ngenxa yokushoda kobufakazi, uMchunu wenekele iphalamende ngohlu lwamadokodo.Phakathi kwamadokodo amacala avuliwe okuthiwa agcine ehoxiswe engasetshenziwe, angu- 61 740 awokudlwengula, 5 523 awokushaya ngenhloso yokwenza ucansi bese kuthi angu- 141 026 athinta ukuhlukunyezwa ngokobulili.I-DA ithi okuvezwe wuMchunu kuyaphazamisa kakhulu futhi kudweba isithombe esibi ikakhulu njengoba kuyinyanga okuhlonishwa ngayo iqhaza labesifazane.Ilungu le-DA ephalamende uNksz Lisa Schickerling, lithe angu-974 amadokodo amacala athinta ucansi avalwayo eziteshini zamaphoyisa  kuleli, ngenyanga, kusuka ngo-2018.“Lokhu kusho ukuthi cishe bangu-32 abagilwa bamacala okudwengulwa nokushaywa ngenhloso yokwenza ucansi abagcina bengabutholi ubulungiswa, ngosuku. Lesi simo siyaphazamisa kakhulu sidinga ukungenelela ngokushesha kukangqongqoshe nezikhulu emaphoyiseni ukuqinisekisa ukuthi udlame olubhekiswe kwabesiifazane luyasukunyelwa,” usho kanje.Kuthiwa okunye okuyimbangela yokuhoxa kwamacala, amadokodo ayalahleka noma ebiwe okugcina sekuphazamisa.Amanye amacala okuvela ukuthi agcina ehoxisiwe ngenxa yokushoda kobufakazi nodaba oluthinta amadokokodo, angu- 76 655 awokubulala, angu-256 162 okubamba inkunzi nangu-9 114 okuthumba.UMchunu uthe u- 68,75% wamadokodo antshontshwe eziteshini zamaphoyisa athinta amacala othinta ucansi, wonke ayevulwe eziteshini ezisesifundazweni iLimpompo okuthiwa kushiya ukukhathazeka."
    },
    {
        "content": "INHLANGANO elwela amalungelo abampofu, iDudula Movement, ikhala ngokuvalwa kwabadayisa amashibusi noswidi ezitimeleni zaKwaZulu-Natal.UNobhala weDudula Movement esifundazweni, uMnuz Bhekie Dzanibe, utshele Isolezwe ukuthi iPassenger Rail Agency South Africa (Prasa) yethule izitimela ezintsha yase ivala ukuthi kudayiswe kulezi zitimela.UDzanibe uveze ukuthi phambilini abadayisi bebethwala amashibusi, oswidi, amagwinya neziphuzo ukuze badayisele abagibeli bezitimela KwaZulu-Natal.“IPrasa yethule izitimela ezintsha, ezinhle futhi esizijabulelayo. Okubuhlungu wukuthi kulezi zitimela abantu bakithi abazizamela ukuphila ngokudayisa ezitimeleni abasavumelekile ukwenza lo msebenzi. Siyazi ukuthi isimo sibi eNingizimu Afrika, imisebenzi ayikho ngakho abantu baziphilisa ngokudayisa,” kuchaza uDzanibe.Uthe abadayisi bayaboshwa uma betholwe beqhuba umsebenzi wabo wonogada bakwaPrasa ezitimeleni.Uveze ukuthi nabagibeli abasavumelekile ukudla nokuphuza amanzi ezitimeleni, nabo bayajeziswa uma benza lokhu.“Sibabhalelile kwaPrasa KwaZulu-Natal sacela ukuthi basichazele isizathu sokuvala abadayisi, abazange basiphendule. Abasho nokuthi yimuphi umthetho abawulandelayo njengoba bephuca abantu bakithi isinkwa,” kusho uDzanibe.Yize ethe abantu bayaboshwa kodwa ebuzwa ukuthi bayiswa ejele noma bayahlawuliswa, uthe akekho umdayisi oseke wavalelwa ejele noma wahlawuliswa kodwa baye bavalelwe ezindlini zangasese amahora ambalwa bese bexwayiswa ukuthi bangaphinde badayise.UMnuz Zama Nomnganga, obhekelele ezokuxhumana kwaPrasa KwaZulu-Natal, uthe umthetho awubavumeli abadayisi ezitimeleni ezintsha. Uthembise ukuthi uzothumela impendulo ayeyibhalele iDudula Movement kodwa kuze kwashaya isikhathi sokushicilela engayithumelanga incwadi. "
    },
    {
        "content": "AKHALA ngokuhlawuliswa izizumbulu ngumlimi omhlophe amadoda aseMbonjane, eMophela emuva kokuthi izinkomo zawo zingene epulazini lakhe.Ngokusho kukaMnuz Mntonjani Robert Luthuli (74) izinkomo zabo bezijwayele ukuyodla epulazini zingaboshwa kodwa kuthe uma selithengwa ngomunye umlimi baqala baba nezinkinga zokuthi ziyaboshwa uma zingena epulazini.“Okusiphethe kabi wukuthi umlimi akabiyile lapho kungena khona izinkomo. Alikho nebhodi elixwayisa ngokuthi akayidingi impahla ukuba ingene kuleya ngxenye yepulazi. Ngosuku ufuna uR50 uma inkomo yakho eyibophile. Mina ngiboshelwe izinkomo ezintathu. Anginayo imali yokuzikhipha njengoba ngiphila ngokuhola impesheni,” kusho uLuthuli.Uthe bayafisa ukuthi kungenele uMnyango wezoLimo ngoba izinkomo zabo phambilini bezidla lapho seziboshwa khona manje.Omunye umnumzane okhiphe izinkomo zakhe ezintathu ngoR2 000, uthe bayafisa ukuthi kungenelele aboMnyango wezoLimo ngoba izinkomo zabo bezidla zikhululeke phambilini kodwa seziyaboshwa njengoba  ipulazi selithengwe wumlimi omusha.Uthe okwamanje bebengakalubiki enkosini lolu daba bebesazizamela bodwana eceleni ukuluxazulula.UMnuz Reggie Ngcobo obhekele ezokuxhumana eMnyangweni wezoLimo nokuThuthukiswa kwezindawo zasemakhaya kuzwelonke, uthe abalimi ababoshelwe izinkomo kufanele babanike igama lepulazi ukuze bathumele uphiko lwabo lwezomthetho ukuba lulungise lolu daba.UMnuz Bruce Mattison ongumnikazi wephawundi eligcina imfuyo esuke iboshiwe, uthe abalimi ababoshelwe imfuyo bangeza ephawundini lakhe bazolanda imfuyo.Uveze ukuthi ngokomthetho i-Animal Identification Act ka-2002 yonke imfuyo kufanele ibe nophawu oluhlukile okuyilona umnikazi wayo abona ngalo ukuthi ngeyakhe.“Imfuyo esuke iboshiwe ilethwa ephawundini lami eliseHowick bese idedelwa uma umnikazi eseyikhombile. Angeza yedwa noma ahambe namaphoyisa emfuyo ukuze athole izinkomo zakhe,” kusho uMattison.Ukugcizelele ukubaluleka kokumakwa kwemfuyo ukuze kusheshe kucace ukuthi ngekabani.Imizamo yokuthola umlimi ukuze aphawule ayiphumelelanga njengoba Isolezwe lingayitholanga inombolo yakhe yocingo."
    },
    {
        "content": "KUKHALWA ngesihluku okuthiwa sikhonjiswe yisoka ngesikhathi libhokoda owesifazane ebelithandana naye ngommese amahlandla angaphezulu kwayisikhombisa.Siyindaba egudwini kumalungu omphakathi waseNhlanhleni, eMakholweni, e-Underberg isenzo sesoka okuthiwa likhalelwe ngamasongo kaSigonyela njengoba lihlasele uthisha emqashweni, e-Underberg  lamgwaza kubuka wonke umuntu.Uthisha uNksz Moshoeshoe (igama lakhe eingatholakalanga) kuvele ukuthi yena nomsolwa, baneminyaka engu-50.Umthombo obukhona ngesikhathi kwehla isehlo uveze ukuthi bazwakale bexabana ngaphakathi endlini.Kuthiwa bekuzwakaka ukuthi nemimoya iphezulu.\"Ngemuva kwesikhashana sibone owesifazane esephumela emnyango egijima ebaleka kodwa esegcwele igazi namandla okubaleka engasenawo. Isoka liqhubekile lamjaha lamfica laqhubeka lamgwaza esedindilize phansi,'' kuchaza umthombo.Ngemuva kwalokho owesilisa kuthiwa ugcwale amathafa kodwa ngenhlanhla amaphoyisa ashesha athola umkhondo wakhe wase ekhalelwa ngamasongo kaSigonyela.Uqhuba uthi laba ababili bese kunesikhathi eside bethandana.Kuvela ukuthi isoka belikujwayele ukufika emqashweni lizovakashela  owesifazane.Kuthiwa akuqondakali ukuthi baxatshaniswe yini.Kuvela ukuthi uthisha akusiye owendawo njengoba eqashile nje. Kuthiwa ubefundisa esikoleni eNhlannhleni Combined.Elinye ilungu lomphakathi elizwakalise ukukhathazeka okukhulu ngalesi sehlakalo, lithe bayakweshwama abakubonile.\"Endaweni yakithi angikhumbuli nje sibona umuntu wesifazane ebulawa ngesihluku esingaka. Hheyi yaze yaba nesihluku nansi indoda. Futhi kusekude kabi ukuthi ngikukhohlwe engikubone namhlanje,'' lisho kanjena.Likhale ngokuthi kwale noma owesifazane esekhala kabuhlungu ememeza ecela uxolo kodwa owesilisa wavuka umbhejazane esho ukumqeda.\"Kubuhlungu kabi ukuthi angabulawa ngesihluku esingaka umuntu owusizo olungaka emphakathini wethu obefundisa izingane zethu ngokuthembeka nangesineke,'' kuqhuba ilungu lomphakathi.Kuvela ukuthi isoka lingumuntu owaziwa ngokuba yisixhwanguxhwangu.Kuthiwa kunabanye vele abebeshaya amakhala ngokuthandana kwabo bekhala ngokuthi owesifazane unomoya ophansi ekubeni isoka laziwa ngokuthanda ukulwa ngaso sonke isikhathi.Ikhansela laseNhlanhleni kuWard 2, uMnuz Basil Ntshiza, uthe bashaeke kakhulu ngokwenzekile.Uthe kule ndawo akakhumbuli kuba nesehlo salolu hlobo.Ugcizelele ukuthi abafisi ukuthi kuphinde kube nesehlakalo salolu hlobo ngokuzayo.Uthe babonga kakhulu amaphoyisa akulendawo asukume ngokushesha kwabanjwa umsolwa.Okhulumela amaphoyisa KwaZulu Natal, uColonel Robert Netshiunda, uthe amaphoyisa abophe owesilisa oneminyaka engu-50 ngecala lokubulala owesifazane naye oneminyaka engu-50.\"Kubikwa ukuthi owesilisa ugwaze owesifazane amanxeba amaningi washonela khona lapho. Owesilisa uzovela enkantolo kusasa (namhlanje),'' usho kanjena."
    },
    {
        "content": "KUBATSHAZWA ukwanda kokuphathwa kwezibhamu ezingekho emthethweni eMayville, eThekwini kuhlaselwa onogada okuthiwa bebegade abebezolungisa ugesi endaweni, ngoLwesithathu emini.Lesi sigameko esishaqise abaningi kuthiwa senzeke eNsimbini eMayville, Kuthiwa abantu kule ndawo bebeninkinga yokunqamuka kukagesi okuholele ekutheni kufike abasebenzi benkampani ewulungisayo ekuMasipala weTheku, bephelezelwa ngonogada benkampani Imvula Security.Ikhansela kule ndawo, uMnuz Bhekisisa Mngadi, uthe abazibonele, bathi kuqhamuke imoto emhlophe inabasolwa, bafuna ngodli izibhamu konogada okugcine kuba nokudubulana phakathi kwabo nabasolwa.“Kudubuleke unogada oyedwa waphelela endaweni yesigameko, kwathi abanye balimala baphuthunyiswa esibhedlela. Ngifike kuleya ndawo umufi esemboziwe kanti omunye unogada obelimele ubesemotweni amaphoyisa ethatha isitatimende,” usho kanje.Uqinisekise ukuthi ngowesilisa unogada odlule emhlabeni ngenxa yalesi sigameko.  UMngadi uthe ukuphathwa kwezibhamu ezingekho emthethweni kule ndawo sekuyinsakavukela, okwande kakhulu ukuphathwa kwazo emva kwezibhelu zango-Julayi 2021.“Akusaphephile neze lapha. Nakuba abasolwa bekwazile ukudubula kwashona unogada, kodwa bahlulekile ukuthatha izibhamu okukholakala ukuthi bekuyinto abebeyifuna kakhulu,” kusho yena.Kuthintwa amahhovisi enkampani, Imvula Security ozichaze njengosebenza kwandabazabantu kule nkampani ukuqinisekisele ukuthi bayazi ngalesi sigameko, wathi abagunyaziwe ukwanda ngemininingwane kwabezindaba.Ukuhlaselwa konogada beqaphe ukuvikeleka kwabasebenzi bakaMasipala weTheku abasuke bejutshwe ukwenza umsebenzi womphakathi ezindaweni eziwakhele, akusiyo into entsha njengoba kuthe nyakenye KwaMashu,  iqeqebana labesilisa ababehlome ngezibhamu ladubula labulala onogada ababili ababeqaphe abasebenzi bakamasipala bashonela endaweni yesigameko.Mayelana nesigameko sangoLwesithathu, okhulumela amaphoyisa KwaZulu-Natal uColonel Robert Netshiunda, uthe amaphoyisa aseMayville aphenya icala lokubulala nawokuzama ukubulala."
    },
    {
        "content": "ABASE-CLOVER bamemezele ukuthi bakhiphe i-peanut butter i-Go Nuts emashalofini ngemuva kokuthi kutholakale ikuthi inesikhutha (i-aflatoxins) esingaphezulu kwesivumelekile.IGo Nuts ewu-400G ilandela eminye imikhiqizo yamakinati i-peanut butter ekhiqizwa ePick n Pay, Dischem, Dischem Lifestyle ewu-400g  newu-800g , Eat Naked no-Ice Cream onamakinati waseWoolworths.Ikhomishini ebhekelele abathengi kuleli, iNational Consumer Commission (NCC), ithe abaseClover bakhiphe i-peanut butter iGo Nuts ewu-400g engu-10 776 emashalofini kusukela ngoLwesihlanu.\"Ingozi yokuthi amakhasimende adle umkhiqizo onezinga eliphezulu kunelivumelekile lesikhutha i-aflatoxins ukuthi angaba nezinkinga zezempilo ezihlanganisa ukucanuzelelwa kwenhliziyo, ukuphalaza, ubuhlungu beqolo. “Amakhasimende athenge le mikhiqizo esikhishiwe emashalofini asezitolo ayacelwa ukuthi angabe esayidla le mikhiqizo. Akayiphindisele ezitolo ayithenge kuzo ukuze athole imali yawo noma ngabe awesenazo iziliphu eziwubufakazi bokuyithenga,\" kusho isitatimende seNCC."
    },
    {
        "content": "ABHOKA ayakhahlela amaqembu aphikisayo ePhalamende ngekhefu elithathwe wuSomlomo wePhalamende onukelwa yijele ngezinsolo zokukhwabanisa nokushushumbisa imali.Iyaqonga ingcindezi yokuthi uNkk Nosiviwe Mapisa-Nqakula ehle esikhundleni njengoba i-DA isiphakamise ukuthi akashiye emuva kokuba kugasele uphiko lwezokushushisa emzini wakhe oseBruma eGoli, luqoqa ubufakazi ngezinsolo abhekene nazo.Ngemuva kokuhlaselwa ngabaphenyi, kube sekuvela amahlebezi okuthi isilungisiwe nencwadi egunyaza ukuboshwa kwakhe. NgoLwesine ntambama, kuvele umbiko wokuthi uhoxile ohambweni lwethimba lasephalamende elibheke eGeneva eSwitzerland. Kubikwa ukuthi incwadi yokuthatha ikhefu lezinsukwana emsebenzini ukuze akwazi ukubhekana nodaba lwamacala anukwa ngawo.Kuse ngoLwesihlanu kunamahlebezi wokuthi uzinikele emaphoyiseni asePitoli, lokhu kulandela ukubonakala kwezimoto ezimhlophe zimi esangweni lakwakhe ekuseni okuthiwa bezizomlanda.Kuthe kusabhekwe lokho, kulindelwe nokuthi avele phambi kwenkantolo yeMantshi ePitoli, wadedela abammeli bakhe abaphuthume enkantolo enkulu yakuleli bayofuna isivimbelo sokuboshwa.Ngokwamaphepha afakwe enkantolo, uMapisa-Nqakula ufake isicelo esiphuthumayo esibheke kwabahlanu ababaluliwe okubalwa ungqongqoshe wamaphoyisa, umphathi wezokushushisa nabanye. Le ncwadi iveza nokuthi uMapisa-Nqakula ufuna nokubona idokodo lamacala abekwa wona.Kuqhubeka lokhu-nje iDA ithi iphini likasomlomo wephalamende lisamukele isicelo sabo sevoti lokungabethembi ubuholi bukasomlomo. USiviwe Gwarube uthe: “Akukho lokhu okwenziwe wusomlomo ngokuthatha ikhefu. Ngokomthetho wephalamende umuntu uthatha ikhefu ngokuvunyelwa yindlu yonke ngevoti.”UGwarube uthe usomlomo bekumele asule esikhundleni ngoba isikhundla sakhe asifanelwe wukuphathwa wumuntu ongazithola esehlazweni elifana naleli.Uthi banethemba lokuthi isicelo sabo sevoti lokungabethembi ubuholi bakhe, sizophumelela."
    },
    {
        "content": "IVEZA ukuthi kusazovela amanye amanyundululu ngesikhulu sikaMasipala weTheku esiyinhloko yoMnyango wezamaPaki, ezokuNgcebeleka namaSiko imithombo engaphakathi kulandela ukunikwa kwaso incwadi okuhloswe ngayo ukusimisa emsebenzini.NgoLwesine, kuphutshuke incwadi eyimfihlo, ebiveza ukuthi ngoMeyi 22, uDkt Simphiwe Ndlovu, unikwe incwadi ebimyalela ukuthi angeqi amahora angu-48 engakachazi ukuthi kungani kufanele engamiswa emsebenzini.Le ncwadi  ithi uNdlovu kufanele aqinisekise ukuthi uyayiletha impendulo ngoMsombuluko.Kuyo kuvela ukuthi wagunyaza ukukhokhelwa kukatshwala ngemali eshisiwe emcimbini iMother Of All Festivals eyayiseDurban ICC ngoDisemba 15, nyakenye.Imithombo ithi kulo mcimbi uNdlovu wagunyaza ukukhokhelwa kotshwala bemali eyevile ku-R80 000.“Yathi uma ihanjiswa kumgcinimafa i-invoice eyayifaka phakathi nenkokhelo yotshwala, waphawula ekhasini elalikhombisa inkokhelo yotshwala, wase eyibuyisela emumva ukuba ilungiswe,” kusho umthombo.Uqhuba umthombo, uthe esikhundleni sokuthi ilungiswe, kwahleshulwa lelo khasi elalingokuthengwa kotshwala, yabuyiselwa kumgcinimafa i-invoice isanesamba esifaka phakathi imali okuthengwe ngayo utshwala, kwagcina iphasiswa.Umthombo uthe ngaphandle kwalezi zinsolo, kusazovela ukuthi lesi sikhulu sibhubhudla imali kamasipala ngendlela engafanele.Sisolwa ngokuthi sinokugunyaza ukukhishwa kwemali ngamaprojekthi athile, agcina engenziwanga.“Phakathi kwawo kukhona eka-R1.8 million okwakufanele kulungiswe izindawo zomphakathi zokubuka ibhola lombhoxo nyakenye, KwaMashu. Le mali yaphuma kodwa azizange zilungiswe izindawo kuleli lokishi,” kusho umthombo.Uveze ukuthi kukhona nengu-R25 million eyagunyazelwa ukukwakhiwa kwezinkundla zemidlalo emawadini angu-25, eThekwini, kodwa okungakaze kwenzeke.“Ezinye izinsolo ezokuthi ekuqaleni kwalo nyaka uthenge izimoto ezintathu; ama-Toyota Hilux, wanikela ngazo esifundeni saseThekwini se-ANC,” kusho umthombo.Omunye umthombo, nawo olwazi ukusuka nokuhlala olukaNdlovu, uthe okubakhathaza ngaye ukuthi ugabe ngokuba ngumngani omkhulu wemenenja yeTheku, uDkt Musa Mbhele.“Lokho kumenza azenzele umathanda emnyangweni awuqhoqhobele ngokwazi ukuthi uGumede ngeke amthathele zinyathelo,” kusho umthombo.Uqhube wathi unerekhodi lokwenza kabi ezindaweni ake aphatha izikhundla kuzo, wathi ebhange iThala naseMnyangweni wezaseKhaya, washiya igama elibi ngezenzo zenkohlakalo.Okhulumela umasipala weTheku, uNkk Gugu Sisilana, uthe umasipala awuzixoxi nabantu bangaphandle izinto zangaphakathi ezithinta abasebenzi.  "
    },
    {
        "content": "I-IFP iyona ehlomule kakhulu ezinkethweni zokuchibiyela ebezithe chithi saka KwaZulu-Natal.Le nhlangano inqobe kumawadi ayisikhombisa abenezinketho zokuchibiyela ngoLwesithathu.I-IFP inqobe amawadi amathathu ebikade ingawaphethe eMzumbe, wonke la mawadi abekade ephethwe i-ANC ngaphambi kokhetho lokuchibiyela.I-IFP iphinde yanqoba iwadi ebikade iphethwe i-ANC kuMasipala waseMthonjaneni, yase ithatha nelikade liphethwe i-ABC kuMasipala waseMvoti.Kwenzeka lokhu nje, i-IFP isanda kuthola isikhundla sikandunankulu waKwaZulu-Natal, yaphinde yathola nabaphathiswa abane kwikhabhinethi lesifundazwe.IPhini likaSihlalo we-IFP KwaZulu-Natal, iNkosi Ntandoyenkosi Shabalala, lithe imiphumela ikhombisa ukuthi abantu bakulesi sifundazwe bayahambisana nesinqumo se-IFP sokujoyina uhulumeni wobumbano.Amanye amaqembu ahlomulile okhethweni lokuchibiyela yiDA neMK.I-DA iwine iwadi ebeliphethwe yi-ANC eNewcastle, iMK nayo yawina iwadi ebeliphethwe i-ANC eMzumbe.I-ANC ikwaze ukugcina amawadi amathathu okhethweni lwangoLwesithathu."
    },
    {
        "content": "KULINDELEKE ukuthi kuphume nesinedolo namahlanje emkhulekweni woMkhonto Wesizwe Party (MKP) ozoba setendeni elikhulukazi e-24 Kolling Street, eThekwini namahlanje.Kulo mkhuleko okuzobe kuhlangene abamabandla ehlukene kuzotheleka nomengameli weMKP, uMnuz Jacob Zuma.Umgqugquzeli wawo uPastor Muntuza Majola oyilungu leMKP lokuqina, uthe kulo mkhuleko bazobe bezokhulekela ukhetho olunokuthula nomengameli weMKP.“Sihlanganise wonke amabandla ezenkolo ukuzokhuleka kanyekanye. Ngaphandle kwawo kukhona nabelaphi benadabuko abehlukene, amakhosi ehlukene noNdlunkulu abaqinisekisile ukuthi bayeza namhlanje. Inhloso yomkhuleko ukuthi kube nokhetho olunokuthula. Ngokukhethekile sizokhulekela uMengameli Jacob Zuma nomndeni wakhe. Siphinde sikhulekele ngokukhethekile isifundazwe iKwaZulu-Natal, iGauteng ne-Capetown okuyizifundazwe ezinkulu bese sibhangqa nezinye,” kusho uPastor Majola.Uthe kuvumeleke wonke umuntu ukuthi abe yingxenye yalo mkhuleko futhi kuzobe kungenwa mahhala. Umkhuleko uzoqala manje ekuseni kuze kushone ilanga.Abazobe bephethe uhlelo kuwona uS’boniso Ngubane noPastor Thomas Hadebe. Izikhulumi kukhona uMbhishobhi BM Buthelezi, Pastor LG Shangase, uSolwazi onguMbhishobhi omkhulu uV Gama, uMfu PS Mathe, uMbhishobhi LD Nkgadima, uRAS Nkanyiso Dlamini, uMfu Mpungose, uMfu T Mathe, uMbhishobhi S Sibisi, uMzimbokhalimali Dlamini, uDkt MN Lukele, Dkt Tamarah Shange, uMphostoli ST Mkhize, uPastor ST Mkhize, uPastor LF Nzimande, uPastor Ka-Mthobisi Mchunu, uMdikoni Fikile Khuzwayo, Acharya Shyam Ramanuj, uVisvan Ready noPearl Gasa ongumholi wophiko lwabesifazane lweMKP. Kwabazonandisa.Kubaculi kuzonandisa iThe Unity Apostolic Church in Christ, Mlindeli Nkomo, Sbuh Mkhwanazi, Phumloo Mahlaba, Abanqobi nabanye.UMengameli Jacob Zuma uzoba yisikhulumi sosuku kulo mkhuleko. "
    },
    {
        "content": "UKUBULAWA kwabahwebi bakatshwala osekuphenduke insakavukela muva nje ezingxenyeni ezahlukene zeKwaZulu Natal, sekusukumise iSisonke Liqour Tradors yanxusa uNkulunkulu ukuba angenelele.NgoLwesine bekunendumezulu yomkhuleko obukade uqhubeka eCinema, eMlaza.Inkonzo beyizinyaziswe ngabefundisi bamahlelo ehlukene abephume ngobuningi.Muva nje, zibonakale zanda kakhulu izigameko zokubulawa kwabahwebi bakatshwala.Iningi labo libulawa ngokudutshulwa okuyinto le nhlangano ethi iyihlalisa lubhojozi.UMfu Thulani Sibiya webandla lamaLuthela, uthe nguNkulunkulu kuphela ongangenelela manje kulesi simo sokuqothwa kwabahwebi bakatshwala.UMfu Sithembiso Zondo uthe akukho okudlula uNkulunkulu.Uthe kufanele bazifundise nokufukulana uma kukhona isidingo sokuba benze kanjalo.“Namhlanje silapha sizonxusa uNkulunlulu esimkhonzayo ukuthi kube nguyena ongenelelayo manje. UNkulunkulu okuhle ngaye ukuthi akukho okumehlulayo,’’ usho kanje.Usihlalo wale nhlangano, uMnuz Brush Mncandi, uqale ngokuveza ukuthi naye komunye unyaka bake bamdubula.Uphosele inselelo ozakwabo ukuthi bazifundise izingane zabo ngokuthi liphathwa kanjani ibhizinisi likatshwala.Lokhu uthe kuyolekelela kakhulu uma kwenzeka noma yini kumnikazi webhizinisi.Unxuse ukuthi kube khona ukusebenzisana kubona bonke abahwebi bakatshwala. Wabanxusa nokuthi benze isiqiniseko sokuthi bayawuhlonipha umsebenzi wabo.Umlingisi woZalo, uZama Ngcobo odlala indawo kaMadongwe kulo mdlalo, uthe kuyadabukisa ukuthi kukhona abantu abahlalisa lubhojozi abahwebi bakatshwala.“Kukhona imindeni ephilayo ngalo msebenzi,’’ usho kanje ngamafuphi. Umculi kamskandi, uBahubhe, uSgwili noJumbo, bakhonze ngomculo."
    },
    {
        "content": "NGEKE uzilethele amabhadi uma ubhala incwadi yamafa. Lokhu kushiwo nguMnuz Stephen Mofokeng weLegal Aid South Africa obegqugquzela abantu ukuthi babhale izincwadi zamafa mahhala kuleli sonto.ILaw Society of South Africa yeza nohlelo lokuthi abantu babhale izincwadi zamafa mahhala kanye ngonyaka kusukela ngoSepthemba 16 kuya kuSepthemba 20.UMofokeng uthe kunabantu abacabanga ukuthi ukubhala incwadi yefa kuhambisana namabhadi noma mhlawumbe kuzokwenza basheshe bashone.“Ukubhala incwadi yefa ngeke kukulethele amabhadi, kuzoqinisekisa ukuthi impahla yakho ishiyelwa labo obathandayo ngendlela obufisa ngayo. Iyabavikela futhi ibalulekile kulesi sikhathi esiphila kuso.”Uthe uma usunayo incwadi yefa ungathatha leli thuba ukuyibukisisa kabusha wenze isiqiniseko sokuthi zonke izinto zisahamba ngohlelo.Ugqugquzele abantu ukuthi uma bebhala incwadi yefa basebenzise amagama aqondile angeke adide abantu uma sekwabiwa ifa.Ubalule ukuthi incwadi yefa ivimba imibango nezinye izinkinga ezenzekayo uma oshonile ebengayibhalanga.Abafisa ukubhalelwa izincwadi zamafa kufanele baye kubameli abayingxenye yohlelo lokwenza izincwadi zamafa mahhala bephethe omazisi, babhale impahla abanayo, babe namagama nezinamba zomazisi balabo abafuna ukubashiyela ifa.UMofokeng uthe kubalulekile ukukhetha umabi wamafa othembekile, ohlelekile futhi ozokwazi ukumelana nalo msebenzi.Uthe kubalulekile nokuchaza kahle abashiyelwa ifa ukuthi bangobani amagama, izinamba zabo zomazisi, ukuthi bahlobene kanjani nomnikazi wefa ukuze ugweme amaphutha uma sekwabiwa ifa.Imininingwane yabameli abazobe besiza ngokubhala incwadi yamafa mahhala kuleli sonto itholakala ngokuvakashela u: LSSA National Wills Week – LSSA"
    },
    {
        "content": "Amadlelandawonye kaKhongolose afanise abantu baKwaZulu-Natal njengentibane ngokukhohlwa kalula imisebenzi kahulumeni oholwa i-ANC abenzele yona njengoba kubhekwe okhethweni.Lokhu kuvele ngesikhathi kunesikhumbuzo somholi weSACP uMnuz Chris Hani ebesiseZicole, eNquthu muva nje.Umholi weSACP esiFundeni Inkosi Bhambatha uMnuz Lucky Moloi uthe abantu bakhohlwa uKhongolose ngoba babemdinelwe baze bayovotela Inkatha ngo-2021.\"Abantu basidinelwa lapha eNquthu babuyela eGibhithe futhi angazi nokuthi ibizwa ngani lento ababuyela kuyo ngoba neGibhithe lingcono,\" kusho uMoloi.Ngakolunye uhlangothi, umholi weSanco uMnuz Joe Sikhakhane  uthe okubi ukuthi  i-ANC kusadingeka ichazele ngisho abantu abahlala ezindlini zomxhaso ukuthi yini eyenziwe uhulumeni.\"Empeleni i-ANC akufanele ngabe iyakhankasa ikakhulukazi kubantu abahlala ezindlini zomxhaso. Nokho okubuhlungu ubafica bethi lo hulumeni akabenzeli lutho kodwa basho nje bahleli endlini abangazi nokuthi malini usimende wokuyakha, nesitina. Iqiniso nje ukuthi abantu bakhohlwa kalula njengesilwane okuthiwa intibane.  Ubezwa sebethi bayovotela Inkatha kodwa awazi kanjani njengoba yehluleka kudala,\" kusho uSikhakhane.Umholi wentsha yamaKhomanisi KwaZulu-Natal, uMnuz Sandile Dayi, uthe abantu kumele bazi ukuthi uma iDA neMK Party ne-ActionSA bethatha izwe bayovala imali yezibonelelo zezingane nezimpesheni kanye nekaNSFAS.Uqhube wathi la maqembu ahamba indlela eyodwa kodwa baphelezela abantu abehlukene."
    },
    {
        "content": "UMASIPALA i-Alfred Duma eMnambithi, izolo uqale umkhankaso wokugqugquzela abafundi abasezindaweni ezisemkhaya ukuthi bathande umkhakha wezesayensi ngokwethula iNational Science week, emcimbini obuseDriefontein kuWard 19.IMeya kaMasipala uMnuz Zama Sibisi, ithe ukushoda kolwazi nezobuchwepheshe balezi zifundo ezikoleni ezisemakhaya, kwenza abantu abasha basezindaweni ezisemakhaya basalele emuva kulo mkhakha oyikusasa emhlabeni wonke. USibisi uthi njengomasipala bafuna ukuklama indima ekuqinisekiseni ukuthi babuyisa uthando lwesayensi kubafundi basemakhaya.\"Inkinga enkulu esibhekene nayo ezindaweni ezisemakhaya ukuthi sincane kakhulu isibalo sabantu abasha abenza izifundo zesayensi. Sifuna ukuthi kushintshe manje lokho kuvuleke ikhasi elisha,'' usho kanje uSibisi.Uthe okudala ukuthi akuqaphele ukuthi bayidlanzana abafundi abenza lezi zifundo, ukuthi phambilini uke wawusebenzela uMnyango wezeMfundo.Uthe umasipala ufuna ukusebenza kanzima ngenhloso yokuguqula lesi simo. Uthe ukholwa ukuthi nakanjani lokhu kuzokwenzeka.Uzibophezele ekutheni abafundi bezikole ezahlukene zaseMnambithi, abayophuma phambili kwisayensi bayogixatshezwa ngemifundaze nendathane yeminye imiklomelo.UMasipala kuleli sonto lesayensi, uzohambela izikole zakule ndawo uhambisana nabezikhungo zemfundo ephakeme, okubalwa iDurban University of Technology nezinye, befundisa kabanzi ngalezi zifundo. Bekhuluma ngemikhakha yesayensi ehlukene abantu abangangena kuyona.\"Sihlose ukuthi sakhe abantu abasha abakubeka phambili ukufunda. Sifuna kodwa ukuthi kube ngabantu abasha abangesabi ukwenza izifundo zeScience,'' usho kanje.Uveze ukuthi bawu-200 abafundi bakule ndawo abahlomule ngemali yokubhalisela ezikhungweni zemfundo ephakeme.Ngonyaka ozayo ufisa ukuthi isibalo sinyuke sifinyelele kwabangu-300. Lokhu uthe bazohlezi bekwenza ngoba bayibeke eqhulwini imfundo kulo mkhandlu.UDkt Myalo Sabela obevela eDurban University of Technology (DUT) ukushayele elikhulu ihlombe ukutshalwa kothando lwesayensi kubafundi.Uthe akangabazi nakancane ukuthi lokhu okuhlwanyelwa umasipala waseMnambithi, kuzohluma ngokuhamba kwesikhathi.\"Ngeke nizisole ngokukhuthaza abafundi ukuba benze izifundo zesayensi,'' usho kanje uDkt Sabela.Umfundi u-Andile Hadebe wesikole sakule ndawo Ingula High ubonge umasipala ngokukhuthaza abafundi basemakhaya ngezifundo zesayensi."
    },
    {
        "content": "NKOSIKHONA CELEUMELAPHI wendabuko wakwaMhlabuyalingana, ukhuthaza abesifazane ukuba bakukhuthalele ukuzihlanza ngemuva kwezinto ezifana nokuphuphunyelwa yisisu noma ukukhipha isisu uqobo.UMnuz Mvelase wasePhelandaba, kwaMhlabuyalingana odume ngelikaShumi Lamakati, uthi baningi abesifazane ababhinjelwa yizinto ngenxa yokuhamba nesinyama esihambisana nokungazihlanzi.UMvelase uthi njengoba kuyinyanga yabesifazane ukhethe ukuqhakambisa lezi zihloko ezinkulumweni zakhe azenza emisakazweni yomphakathi nakweminye imithombo efuze amakhasi akhe ezokuxhumana.“Noma ungaphuzuzela kanjani kodwa uma uke wakhipha isisu noma waphuphunyelwa, awukwazi ukushiya kulenga nje, kumele kube khona okwenzayo ukuze uzihlanze,” egcizelela uMvelase.Lo melaphi osezakhele udumo ezinkundleni zokuxhumana uthi kunezinto okuthi uma abesifazane bezizibile zigcine seziphenduka ithunzi elimnyama kubona.Uthe abanye abantu besifazane baba namahloni ukuhambela abelaphi bendabuko, kanti akumele kube njalo.\"Ayikho into umuntu wesifazane okumele azenyeze ngayo uma esukumela izinkinga zakhe. Wonke umuntu ophilayo ngaphansi komthunzi welanga kumele azisukumele izinkinga zakhe,'' usho kanje.Uveze ukuthi bayadinga nokuhlanjululwa nalabo besifazane abashonelwa ngabayeni babo. Kodwa uthe lokho kumele kube umsebenzi owenziwa ngumelaphi owuqonda kahle umsebenzi wakhe.Uveze nokuthi bakhona nabanye besifazane abangayitholi imisebenzi ngenxa yezinkinga zesinyama nemisamo yabo. Uthe akumele imbokodo yazi ukuthi ukuya kubalaphi akuchazi ukuthi kukhona okubi abasuke sebekwenza kodwa ukusukumela impilo engcono futhi engenazo izihibe.Uthe abesifazane abazithola benezinkinga ezahlukene uyabakhuthaza ukuthi bangasondela kuyena abaxazululele.UMvelase ujwayele ukuzwakala emsakazweni Igagai FM, ekhuluma ngezinto ezahlukene ezithinta indlela yokwelapha ngesintu nendlela yokusebenzisa amakhambi esintu ngendlela efanele."
    },
    {
        "content": "Kukhuthazwe amadoda ukuba aphumele obala uma kukhona izinselelo abhekene nazo empilweni ukuze ezogwema ukuzibulala noma ukubulala labo abasondelene nawo.Lona bekungumongo wezinkulumo ezahlukene ebezithulwa ngemuva kwemashi yabesilisa abasemkhakheni wamaphoyisa. Imashi yangoMsombuluko ibisuka epaki iKing Dinuzulu yaphelela eCity Hall, eThekwini.Ibihlelwe yinhlangano ebunjwe ngamadoda, Isukuma Sakhe Ndoda eholwa nguMbhishobhi Bhekimpi Mchunu.UMchunu uthe kule nhlangano bayakholelwa kakhulu ekutheni amadoda kumele azijwayeze ukubhoboka njalo uma kukhona izinkinga abhekene nazo.UBrigadier Eric Thwala onguSihlalo wamadoda angamaphoyisa KwaZulu Natal akwaSAPS uveze ukuthi amadoda amaningi azithola enengcindezi emsebenzini nasemakhaya.\"Siyanikhuthaza bantu besilisa ukuthi ningesabi ukukhuluma nanoma yikuphi enibhekana nakho,'' usho kanjena.Uthe amadoda kwesinye isikhathi azithola enengcindezi ngenxa yezezimali nokubhimba kwezinto ebudlelwaneni abakubona.\"Siyanikhuthaza ukuthi nikhulume isikhathi sisakhona ukugwema izinto ezingalungile,'' echaza.Wenze isibonelo ngesigameko esibe wundabamlonyeni lapho iphoyisa loMkhandlu weTheku, uConstable Sizwe Ngema (27) lisolwa ngokubulala ngesihluku intombi yalo, uNksz Bianca  Khuzwayo (23), maqede laqopha i-video layifaka ezinkundleni zokuxhumana.UNdunankulu wesiFundazwe saKwaZulu Natal, uMnuz Thami Ntuli uwadonse ngendlebe amadoda wathi angalenzi iphutha lokukhohlwa ukondla imindeni yawo.Uthe indoda eqotho ibonakala ngokunakekela umndeni futhi iwuvikele uma kunesidingo sokuba yenze kanjalo.Uzwakalise ukungenami kwakhe ngokuba seqhulwini kwendawo yaseNanda uma kukhulunywa ngezibalo zokuhlukunyezwa kwabesifazane.Uthe kukhona okumele kwenziwe ngalesi sihlava njengoba kuvela ukuthi angu-641 amacala okuhlukunyezwa kwabesifazane avulwe esiteshini samaphoyisa saseNanda kusuka ku-Ephreli 2023 kuya ku-Ephreli 2024.IPhini leMeya leTheku, uNksz Zandile Myeni uphosele amadoda inselelo yokuthi abhodle ngazo zonke izinkinga anazo.Uthe lokho kungaholela ekutheni kube khona izinto ezingagwemeka."
    },
    {
        "content": "UMNYANGO wezeMpilo kuleli uxwayisa umphakathi ngokusabalala kweqoqo lamagciwane omkhuhlane ahlasela umgudu wokuphefumula iRespiratory Syncytial Virus (RSV), asabalele ezweni lonke njengoba kuyisikhathi somkhuhlane.Umnyango uthe iRSV phakathi kwezinye zezimpawu zayo ohaqekile wehlelwa i-oxygen ehamba egazini lakhe okuholela ekutheni izicubu zakhe zingayitholi ngokwanele, bese ecobeka ekhathala.Kwesinye isikhathi kusuke kuhambisana nokuvaleka kwamakhala, ukucinana kwesifuba, ukuthimula, ukukhwehlela noma ubuhlungu bomphimbo.UMnuz Foster Mohale, uthe uNgqongqoshe walo Mnyango uDkt Joe Phaahla ukukhuthaza abantu bagomele umkhuhlane ukuze bawugweme.Uthe lo mkhuhlane ube nzima kubona ikakhulukazi abantu abadala, izingane nabanezifo ezingamahlalakhona ezithinta amaphaphu.“Isikhungo esibhekele izifo ezithathelanayo iNational Institute for Communicable Diseases (NICD), sinohlelo lokuqapha ukusabalala kwamagciwane okuphefumula ezweni lonke.“Yazise umnyango ukuthi manje sekuyisikhathi se-RSV engadidaniswa ne-Covid-19 noma i-SARS-CoV- 2 ngenxa yezimpawu ezivamile. “Igciwane le-RSV lidala ukugula ikakhulukazi ezinganeni ezincane nezinkinga zokuphefumula kubantu abadala. Isizini yomkhuhlane ngokuvamile ilandela i-RSV  njengoba sesiqala ukubona ukwanda kwezifo.“Yize izifo eziningi ezibangelwa umkhuhlane - amagciwane e-RSV  ne-SARS-CoV-2 ngokuvamile adala ukugula okunqobekayo. “Kuyenzeka lamagciwane adale ukugula okuholela ekutheni umuntu afe ikakhulukazi labo abasengcupheni,\"  kusho uMohale.Iphini likaNgqongqoshe walo Mnyango uDkt Sibongiseni Dhlomo, uthe amagciwane abizwa ngeRSV ahlasela abantu njalo ngesikhathi esithile sonyaka.Uthe njengamanje amagciwane eRSV asabalele kakhulu. Kulula ukuthi aphambaniseke neCovid-19 ngoba izimpawu zakhona ziyefana. “ICovid-19 nayo isekhona. Njengezwe asizange sikwazi ukugoma abantu abangu-90% ukuze kuvikelwe ukusabalala kwayo. Abagoma abanye abazange besajova ngemijovo yokwengeza amandla.“Abantu abadala, abanezifo ezithinta amaphaphu nabake bahlinzwa ubende, abangayidli ngendlela imithi yabo yokuthithibalisa iHIV banamathuba amaningi okuhaqeka  noma begomile,\" kusho uDhlomo.Indlela yokugwema ukusabalala komkhuhlane ukuvala umlomo uma ukhwehlela noma uthimula.Ukuhlala ekhaya uma ugula, ungayi kwabanye abantu ngoba ungabathelela.Gwema ukusebenzisa izitsha ebezisetshenziswa yilowo onomkhuhlane zingageziwe nokuqabulana."
    },
    {
        "content": "IHLOSE ukukhuthaza abantu abasha ukuba basebenzise amakhono abo ngenhloso yokuziphilisa inkampani egxile kwezokuthutha, iMawande Tours.Lokhu kuvezwe ngumsunguli wayo, uMnuz Mawande Bekwa, njengoba bezosebenzisa inyanga yabantu abasha ukubakhuthaza ukuthi basebenzise amakhono abo, ikakhulukazi omculo nezemidlalo.Uthe uyakholelwa kakhulu ekutheni abantu abasha kumele babhukule benze konke okusemandleni ukuqinisekisa ukuthi baphila impilo ekahle.Uveze ukuthi yingakho behlele umncintiswano abawubiza ngokuthi yiMagabheni Street Games. Uthe le midlalo izodonsa izinsuku ezimbili, umhlaka 15 no-16 kuJuni. Uthe amaqembu amathathu azonqoba azoklonyeliswa ngesamba esithile semali.Uthe ngale midlalo bazobe bekhumbula uSibusiso Mseleku owayewuqweqwe lwentatheli yezemidlalo.\"Sihlose ukuqinisekisa ukuthi abantu abasha ababi wuvanzi. Futhi sifuna ukubakhuthaza ukuthi bangaziphilisa besebenzisa amakhono abo,'' usho kanje.Uthe minyaka yonke bajwayele ukuthi kube khona abakwenzela abantu abasha njalo uma kuyinyanga yabo.Uveze ukuthi kule midlalo kuzobonakala oDJ abehlukene. Nalapho uthe bayethemba ukuthi kuzohlwanyeleka imbewu yokungena emculweni kubantu abasha bakule ndawo.\"Sifuna ukukhuthaza abantu abasha ukuthi bangagcini nje kuphela ngokufuna amathuba omsebenzi kodwa bazi ukuthi bangaziphilisa ngethalente abanalo,'' usho kanje.Le nkampani izophinde ihambele izikole ezehlukene inikele ngomfaniswano wesikole iphinde ikhuthaze abafundi.Phakathi kwezikole ezizohanjelwa yiSidelile High School yaseMgabeni, iMagabheni Primary noPhapheni Primary. Bazobe behamba noScelo Mncube wezinkulumo ezakhayo."
    },
    {
        "content": "UMPHATHISWA woMnyango wezokuThuthukiswa koMphakathi uNksz Mbali Shinga, uthe bazosungula izigcawu zezingxoxo ngezinkinga zomphakathi waseChibini, eHlokozi.Usho kanje ngoMsombuluko emva kokuhambela umndeni wakwaKhambule lapho okwadutshulwa kwabulawa kuwo amalungu ayisikhombisa ngoLwesithathu olwedlule.Kulesi sigameko kwashona umama wekhaya uBahlakaniphile Khambule (64), indodakazi yakhe uPhilile Khambule (39), umalokazana uNompilo Khambule (34), isihlobo uSkhumbuzo Khambule nabazukulu oLisa Khambule (9), Siphosethu Khambule (9) noZemvelo Khambule (5).Kuthiwa wahlaselwa sekuhwalele, ngesikhathi ubuka ithelevishini.Kuthiwa kwagasele abantu abangaziwa, bavulela ngenhlamvu kulo mndeni okuthiwa wawuhleli egumbini lokuphumula.Ngesikhathi ehambele khona uNksz Shinga, uthe emva kwalesi sigameko, bazophusha ukuthi kube nezigcawu emphakathini lapho kuzodingidwa khona izinkinga zokungaboni ngasolinye.“Izakhamuzi kufanele zikwazi ukuhlala phansi zixoxe ngezinkinga zazo ngoba ukubulala akusona isisombululo,” kusho uNksz Shinga, othe kuba kubi kakhulu uma kubulawa abesifazane nezingane, abangakwazi ukuzilwela.“Uma behluleka ukuxazulula izinkinga zabo, bangabika ngisho nasebuholini bomphakathi ukuze bungenelele,” kusho uNksz Shinga.Uthe umndeni wakwaKhambule usazoqhubeka nokunikwa usizo lokwelulekwa ngokwengqondo emva kokwehlelwa yisigameko.“Siyabanxusa ukuthi balusebenzise usizo losonhlalakahle esibalungisele lona ngoba isehlakalo esibehlele sinzima,” kusho uNksz Shinga.Uthe nangomngcwabo kanjalo nangemumva kwawo, lolu sizo luzoqhubeka kuze kuba ukuthi kuyacaca ukuthi sebengcono.Ngesikhathi Isolezwe lihambele endaweni yesigameko ngeledlule, umndeni waveza ukuthi kwenzeka isigameko nje, bekulokhu kufika abantu abangaziwa behlomile, befuna ngoshova esinye isihlobo esiboshiwe.Kuthiwa lokhu kwaze kwaholela ekutheni umama wekhaya athi unkosikazi kalona wesilisa akeze azoquba ekhaya elikhulu nezingane, kanti abasolwa bazofika bazoqotha imbokodo nesisekelo kwababesegcekeni ngosuku lwesigameko."
    },
    {
        "content": "UKUNCELISA ingane ibele uma ungumama osemncane akukwenzi ungabi sezintweni.Lokhu kushiwo uMphathiswa wezeMpilo KwaZulu-Natal, uNksz Nomagugu Simelane ngesikhathi ekhuthaza omama abasebancane ukuthi bancelise izingane zabo ibele. Lona ngumyalelo ohambisana nesonto lokugqugquzela omama ukuthi bancelise izingane ibele emhlabeni, iWorld Breastfeeding Week, eqale ngoLwesine ngeledlule ephela ngoLwesithathu.\"Nginxusa omama abancane ukuba bangaphuci izingane zabo inzuzo enkulu yobisi lwebele ngenxa yokwesaba ukuthi bangase babonakale  sengathi abekho ezintweni noma badla ngoludala,\" kusho uMphathiswa.Uqhube wathi izingane ezincela ibele kuphela izinyangeni eziyisithupha zokuqala (ngaphandle kokunikezwa amanzi, ubisi oluyimpuphu, olunye ubisi noma ukudla) zithola inzuzo eningi yezempilo ngoba ziba namasosha omzimba aqinile, zinamathuba amancane okuthi zihlaselwe izifo okubalwa kuzo isifo sokungaphefumuli kahle, ukutheleleka ngesifo sofuba / i-pneumonia, isifo sohudo, isifuba somoya, ukukhuluphala ngokweqile, noma isifo sikashukela  utype1.“Ubisi lwebele luqukethe yonke imisoco edingwa ngumntwana. Uma izingane zincela ibele kuphela amasosha azo omzimba ayaqina aphebeze izifo uma ziqhathaniswa nezingane ezincela ibhodlela noma olunye ubisi,\"  kusho uMphathiswa.Uphinde wanxusa omama abancelisa ibele, abanobisi oluningi ukuthi  banikele ngalo ukuze basize izingane ezisengozini ezizalwe ngaphambi kwesikhathi nezigulayo kanye nomama abangakwazi ukuhlinzeka ngobisi olwanele lwezingane zabo ezilaliswe esibhedlela.“Izibhedlela zethu eziningi zine-Human Milk Bank, ehlola, iqoqe, icubungule bese isabalalisa ubisi lwebele. Sicela abancelisayo ukuthi bakucabange ukunikela ngobisi lwebele,  ukuze basize izingane ezingalutholi ubisi konina. Ngale ndlela bangasiza abampofu, futhi babanikeze isipho esiyigugu sempilo enhle, isipho sokuphila.” kusho uMphathiswa Omama abangakwazi ukunikela ngobisi lwabo kwiMilk Bank, abangabhemi, abangaphuzi, abangasebenzisi izidakamizwa, abaphila kahle, abazimisele ukuhlolelwa iHIV, isifo sofuba, iHepatitis B, ugcusula nezinye izifo. Izibhedlela ezinama-Milk Bank iPrince Mshiyeni Memorial,  Addington, Grey’s,  Victoria Mxenge (King Edward VIII), RK Khan,  Ladysmith,  Newcastle, Inkosi Albert Luthuli Central, Harry Gwala Regional, Port Shepstone,  Queen Nandi Memorial,  Murchison, General Justice Gizenga Memorial,  Mahatma Gandhi Memorial neChrist the King. Ezibhedlela iDr Pixley ka-Isaka Seme Memorial, Charles Johnson Memorial,  Manguzi,  Showe, neVryheid asakhiwa. "
    },
    {
        "content": "NKOSIKHONA CELEOMUNYE wabefundisi asebenokhakhayi oluqinile, odume nangezintshumayelo ezinohlonze nasemisakazweni, uthi akuphele ukucwasana kwamabandla ikakhulukazi phakathi kwamabandla abasindisiwe naweZayoni. UMfu MS  Mpungose weBandla iHis Own Bible Church International, wodumo lwezintshumayelo ezisuke zibeka into njengoba injalo futhi onganqeni ukuqinisa ulimi, uthi sesifikile isikhathi sokusebenzisana  nokuhambelana phakathi kwabasindisiwe nabaseZayoni ukuze kuphele lobu butha okungazeki nokuthi bakheka kanjani.Ugcizelela ukuthi munye uNkulunkulu okhonzwayo kuwona wonke amabandla.Lokhu ukusho njengoba ezoba yingxenye yendumezulu yenkonzo yebandla laseZayoni Isibusiso Ibandla leNkosi Baptist Church in Zion of Southern Africa, eliholwa nguMbhishobhi Phumlani Dlamini.Le nkonzo izokuba ngoMeyi 25, ehholo lomphakathi iMarromen, eNewcatsle. Uveze ukuthi phambilini uke wakhonza ebandleni laseZayoni futhi konke wayekubona kukuhle nje.\"Makuphele ukubakhona kwemingcele ephakathi kwabasindisiwe nebandla laseZayoni. Uzwe nezintshumayelo zabanye zigudla abanye kabi.“Into  emqoka ukuthi kukhonzwa uNkulunkulu kulelo bandla. Inqobo nje uma engathukwa uNkulunkulu kulelo bandla, konke kuhle ngalo,'' usho kanje.Uthe empeleni ibandla likaNkulunkulu ngobubanzi balo lingabonakala likhula kakhulu uma lingagwema ukupiklelana nokubukelana phansi.Ugcizelele ukuthi yena uNkulunkulu umkhonza noma yikuphi lapho ebona khona ukuthi ukhona futhi ukhonzwa ngeqiniso.UMbhishobhi Dlamini uhambe emazwini kaMpungose wathi yize beyibandla leZayoni, bakhethe ukumsondeza eduze ngoba ungomunye wabaholi abanohlonze olukhulu.Uthe kumqoka ukuthi wonke amabandla asebenzisane ngaso sonke isikhathi, kungabibikho ukuklwebhana okungenasidingo."
    },
    {
        "content": "Isikhathi esiphila kusona manje sidinga ukuthi usebenzise izinkundla zokuxhumana ngendlela efanele ukusabalalisa kalula umsebenzi owenzayo nokukhulisa igama lakho ebantwini.Lelo yiphuzu eligcizelelwe yingxenye yezikhulumi ezicobelele izihambeli, oningi lazo bekungabantu abasha abebehambele i-Industry Chats, umcimbi wokucobelana ngolwazi lwemikhakha eyamene nezobuchwepheshe obuseBoston Media House, eThekwini ngoLwesithathu.Esinye sezikhulumi zosuku uMnuz Brooklyn Masuku, i-Commercial Digital Officer yeGagasi FM, uthe izinkundla zokuxhumana ziyindlela elula futhi esheshayo yokwenza imali inkani nje uma uzisebenzisa ngendlela efanele.“Loko ngikwazi ngami ngoba ngisebenza ngazo ukuphila. Esikhathini samanje cishe wonke umuntu uhlale esocingweni lwakhe, ngakho kusemqoka ukusebenzisa izinkundla zokuxhumana ikakhulu uFacebook, ngoba awumbi eqolo futhi kulula ukuwusebenzisa, ukwenza inzuzo futhi ukhulise igama lakho noma elomsebenzi owenzayo,” kusho uMasuku.UMnuz Mnqobi Mthethwa weMagaga Media & Communications ebihlele umcimbi, yena uthe izikhathi zishintshile ngakho indlela obekwenziwa izinto ngayo kudala ngeke isafana neyamanje. “Kubalulekile ukuhambisana nesikhathi, ubheke indlela okwenziwa izinto ngayo ukuze ungasaleli ngemuva kwabanye. Njengathi esihlela imicimbi, ekuqaleni ubuphoqeka ukusebenzisa imali eningi ukuhlela yonke into, kodwa manje sekulula ngoba okuningi sesikwenza ngezinkundla zokuxhumana, indlela esizayo ukwedlulisa umyalezo futhi wonke imali,” kucebisa uMthethwa.UNksz Skhulile Vumase wophiko lokumaketha eCebolethu Group, yena ucebise abafuna ukuqala amabhizinisi ukuqikelela ukuqhamuka nezindlela ezihlukile, kuthi uma kungawezinto ezijwayelekile, kube khona inkinga abayixazululayo ngawo.“Abenze abantu bafise ukusebenza nabo ngokubeka amakhasimende abo phambili, bazibambele mathupha emabhizinisini abo ukuze babone uma kukhona okungahambi kahle, bakwazi ukukulungisa ngokushesha,” usho kanje.Ezinye izikhulumi zosuku bekungumlingisi uNksz Londiwe Cele, umsakazi weGagasi FM uNksz Lwandle Masoka ne-music plugger uNksz Nokwanda Mkhize.Uhlelo lomcimbi beluphethwe wuNksz Olwethu Sokhulu weMinemhlophe Brands, nayo ebiyingxenye yabahleli bomcimbi. "
    },
    {
        "content": "UZOYISEBENZISELA ukukhokhela ezinye izinto  ezingakhokhelwa yisikhwama esixhasa izitshudeni, iNational Student Financial Aid Scheme (NSFAS), imali anikwe yona oklonyeliswe wumasipala ngokuphasa kahle.UMalusi Nxele ongomunye wabafundi abaklonyeliswe wuMasipala uMhlathuze ngo-R10 000 emcimbini obuwenziwe yilo masipala wokuklomelisa abangu-20 abaphase kahle u-matric ngo-2023 abebefunda ezikoleni ezingaphansi kwalo masipala, nabafundi ababili abakhethe ukwenza izifundo ze-Electrical Engineering, ngosizo lwenkampani ekhuthaza ukuthi abafundi bafunde iScience, Technology, Engineering neMathematics (STEM). Abafundi abaklonyeliswe ngokuphasa kahle bathole imiklomelo engama-laptop, izitifiketi no-R6 000 wokubhalisa. UNxele owenza i-Electrical Engineering, eNyuvesi yaseZululand, ophikweni oluseRichards Bay, ubefunda eMangwe High, uthe ukufunda kwakhe kukhokhelwa yiNSFAS kodwa zikhona izinto okubuye kudingeke ukuthi zikhokhelwe umzali. Le mali izomsiza lapho.UMnuz Nkululeko Mbuyazi uthishanhloko waseMangwe, uthe kuyabajabulisa ukuthi umasipala ubone umsebenzi abawenzayo ngokuthi uklomelise abafundi.“Isikole sethu siphase ngo-100%. Ukuze abafundi bethu bafunde izinto ezizobasiza, zisize nendawo abahlala kuyo, nyakenye siqale uhlelo lokufundisa iCoding & Robotics okuyizifundo ezisiza ekutheni zixazulule izinkinga kusetshenziswa ubuchwepheshe.Uthe ngokubambisana nenye yezinkampani, abafundi bakhe irobhothi elikutshelayo ukuthi uma unephepha ongasalidingi lifake kulo mgqomo.“Inkinga yemfucuza elahlwa budlabha inkinga ekhona emphakathini, abafundi bafuna ukuyixazulula. Isikole sethu asigcini ngokufundisa abafundi bethu kuphela kodwa sisiza nabafundi baseDover Farm School nabaseZiphozonke High  uma befuna ukwenza izifundo zeCoding neRobotics.IMeya yaseMhlathuze, uMnuz Xolani Ngwezi, ithe bakhuthaza ukuthi abafundi bafunde izifundo ezizobavulela amathuba omsebenzi khona endaweni.“Sinezimboni ngakho kubalulekile ukuthi abafundi bafunde izifundo ezzaziwa ngeSTEM ngoba izimboni eziningi zidinga lawo makhono. Siyafisa isikole Amangwe High  siqhubeke sibe yisikhungo esizofundisa ezinye izikole kusetshenziswa ezobuchwepheshe ngeCoding neRobotics,” kusho uNgwezi."
    },
    {
        "content": "Aseqalile amalungiselelo andulela umcimbi omkhulu wezintombi uMkhosi woMhlanga oba KwaNongoma minyaka yonke ngoSepthemba. UMasipala waseNkandla kule mpelasonto uhlanganise izintombi nto ezivela emawadini angu-14 wazenzela umcimbi wokundlalela i-Operation Siyaya eMhlangeni.Kusukela ngoLwesihlanu zikhempe eNkandla Indoor Sports Centre zihuba amahubo, zibhikla ingoma zikhunjuzwa nangokubaluleka kokugcina ubuntombi bazo.Kuze kwasa zihlangene zigadwe khona omama abahlolayo abaziwa ngonomehlo. NgoMgqibelo zivuke zahlolwa zase zingena umgwaqo ziviliyela zihlobile ziphethe nezinqwebe ezinemiyalezo eyahlukene ekhuza nangodlame lobulili oludla lubi kuleli.Zibe sezifikela eNkandla Multipurpose Centre sezihlangatshezwa ondlunkulu bamakhosi ahlukene, imeya ebambile eKing Cetshwayo uMnuz Skhumbuzo Dlamini, iphini leMeya eNkandla uNkk Nonhlanhla Nzuza. Kwabebehambele umcimbi kubalwa uNkk Thobeka Mabhida Zuma namakhansela omkhandlu."
    },
    {
        "content": "NKOSIKHONA CELEKugcizelelwe ukubaluleka kokuzivocavoca ngesikhathi kunomjaho wokukhumbula uMengameli wokuqala we-African National Congress (ANC), iNkosi Albert Luthuli obewethiwe elokuthi yiLuthuli Peace Walk obuseGroutiville ngale mpelasonto.ULuthuli waba ngowokuqala ukuhlonishwa ngendondo yeNobel Peace Prize. Wadlula emhlabeni ngoJulayi 21,1967. Kuthiwa washayiswa yisitimela eseThembeni. Kuhlangana iminyaka engu-57 adlula emhlabeni.Umjaho wokumkhumbula uchazwe njengomqoka kakhulu yizikhulumi ezahlukene.IMeya yaKwaDukuza, uNkk Lindiwe Nhaca ithe kuyajabulisa ukukhunjulwa kwesishoshovu ngalolu hlobo. Ithe okuhle ukuthi lo mjaho uzophinde ufake ugqozi lokuzivocavoca kubantu ngoba kuyinto emqoka kakhulu.UNkk Velile Luthuli oyilungu lomndeni wakwaLuthuli, uthe sengathi lolu hlobo lomjaho lungavusa uthando kubantu bakule ndawo lokuzigcina bephilile ngokuzivocavoca.Uthe bewumndeni wakwaLuthuli bayakujabulela kakhulu ukugcinwa kwegama lale ngqalabutho liphila ngaso sonke isikhathi.\"Lokhu kusho lukhulu kithina njengomndeni uma ilungu lethu lisakhunjulwa yize sekuphele isikhathi eside kangaka ladlula emhlabeni,'' usho kanjena.Uthe ukukhunjulwa kukaLuthuli ngomjaho kubahlaba umxhwele ngoba wayengumuntu owayezifela kakhulu ngezemidlalo.UDkt Mxolisi Mchunu onguSihlalo weLuthuli Museum uthe eminyakeni ezayo bafuna ukubona lo mjaho udlondlobala ufinyelela kwelinye iqophelo.Uthe kuyajabulisa ukubona abantu abasha kanjalo nabadala bezibandakanya nomjaho wokukhumbula ingqalabutho eyeyiqhakambisa izimpilo zabantu abamnyama.NeMeya yesiFunda iLembe, uMnuz Thobani Shandu iwuncomile umbono wokukhunjulwa kukaLuthuli ngalolu hlobo.Bonke ababe yingxenye yalo mjaho banikezwe izindondo  zokubabonga ngokuwungenela. Banikezwe imiklomelo ngokwehlukana kweminxa yabo.Ophume phambili kulo mjaho kube wuNksz Thembeka Buthelezi othe uyazigqaja ngokuba yingxenye yomjaho wokukhumbula iqhawe labantu abamnyama."
    },
    {
        "content": "INHLANGANO esiza abanezifo zengqondo, iSouth African Depression and Anxiety Group (Sadag), isigqugquzele abantu bakuleli ukuba behlise otshwaleni.Iveze ukuthi abanye bancamela ukuphuza utshwala kunokuthenga ukudla okunomsoco. Icele abantu ukuba basheshe bafune usizo uma becabanga ukuthi banenkinga yophuzo oludakayo.Udokotela wengqondo waseCape Town, uDkt Timmy Joji ubenesithangami sokucobelelana ngolwazi nabeSadag exwayisa ngobungozi bophuzo oludakayo.“Uma unomuntu onenkinga yotshwala kubalulekile ukuthi ube nozwelo ngoba loyo muntu uzama ukubhekana nesimo esithile ngokusebenzisa utshwala.“Abantu abanenkinga yotshwala abaziboni. Abanye abafuni nokusizwa. Kubalulekile ukukhuluma nabo ngendlela ekahle, ungabahluleli,” kusho uDkt Joji.Ucele abanenkinga yophuzo oludakayo ukuthi bangabi namahloni futhi bangazehluleli, kodwa bathinte iSadag ngoba ikhona ukubasiza.Uthe bangakhuluma nomeluleki ku-whatsapp ngokushayela u-087 163 2025.Bangashayela u-0800 12 13 14 lapho bezokhuluma nomeluleki osiza abanenkinga yotshwala. Bangathumela  futhi isms ku-32312 ukuze balekelelwe. Usizo lumahhala kanti lutholakala nsukuzonke.UJoji uthe kukhona nezinhlangano ezisiza abanenkinga yophuzo njenge-Alcoholics Anonymous (AA) eba nemihlangano kuzo zonke izifundazwe zakuleli. Abafisa ukuthi ibasize i-AA, bangangena kwi-website yale nhlangano ethi www.aasouthafrica.org.za ukuthola umhlangano oseduze nabo.Nazi izimpawu okufanele zisukunyelwe:Ukuhlale ufuna utshwala ukuze uzizwe ngendlela ethile.-Ukungazizwa kahle uma ungaphuzanga utshwala. Kungenzeka uqhaqhazele, ujuluke, ucanuzelwe yinhliziyo, ungahlaliseki kahle, usheshe ucikeke noma uzizwe ukhathazekile.-Ukungenzi lokho okulindeleke kuwena, isibonelo ungayi emsebenzini, esikoleni noma ungafuni ukuba nomndeni wakho ngenxa yotshwala. Kungenzeka ehle amamaki akho esikoleni uma uwumfundi, ulove esikoleni noma uxabane nabantu obathandayo.-Ukushintsha kwendlela oziphatha ngayo, abanye bashintsha esikhaleni babe nolaka ngenxa yokuphuza kakhulu noma ukungabutholi utshwala.-Ukungamukeli ukuthi unenkinga yotshwala, uma abanye bekhuluma nawe. Lokhu kwandisa izinkinga zakho."
    },
    {
        "content": "KUKHUZWA umkhuba okuthiwa uyadlanga, wokujikijelwa kwezitimela ezihambela emalokishini akhele idolobha iTheku, osekuholele ekuncipheni kwesibalo sezitimela ngenxa yokuthi zisuke zisayolungiswa.Uphiko lwezitimela ezithwala abagibeli,  i-Passanger Rail Agency of South Africa, luthi lesi  sihlava sesiholele ekulahlekeni kwemali eningi  njengoba kubiza imali eshisiwe ukuthenga amawindi afa kulezi zigameko, okukholakala ukuthi isikhathi esiningi zenziwa yizingane ezidlala eceleni kukajantshi.Olukhulumelayo KwaZulu- Natal uMnuz Zama Nomnganga, uthe izigameko zokujikijelwa kwezitimela ngamatshe zenzeka kakhulu emizileni ebheke esiteshini  iThembalihle KwaMashu naseCato Ridge.“Sesehlile isibalo sezitimela ezihambela KwaMashu naseCato Ridge. Lokhu kwenziwa ukuthi izitimela ezimbili ebezisebenzisa umzila waKwaMashu zikhishiwe zisayolungiswa, kanti sinye esikhishwe emzileni waseCato Ridge.  Okwenzekayo ukuthi izitimela ezintsha azifani nezindala obekukhishwa amakhanda ayolungiswa uma enenkinga kusetshenziswe elinye ukudonsa isitimela. Lezi zamanje uma ubulala iwindi langaphambili, kumele sikhishwe sonke emzileni siyolungiswa ngoba asihlukaniseki,” usho kanje.Uthe ukufakwa kwamawindi kudla izigidi ngobudedengu nje babantu abayekela izingane zenze  umdlalo ongemuhle wokucekela phansi impahla. Unxuse abazali nomphakathi ukuthi balekelele ekukhuzeni izingane ezenza lo mdlalo kwazise awugcini ngokushodisa izitimela nje kuphela, kodwa ubuye ubeke impilo yabagibeli engozini ngoba ukushayeka kwewindi lesitimela sihamba, kungathusa umshayeli siphume emzileni kudaleke isibhicongo.UNomnganga uthe bakhathezekile njengoba kusondela ukuvalwa kwezikole, okusho ukuthi  isibalo sezingane ezenza lo mkhuba singase sande.Uthe ikhona imikhankaso asebevele bayiqalile yokuhambela izikole beqwashisa ngengozi yokujikijelwa kwezitimela kanti bayahlangana nezinhlaka ezehlukene zomphakathi ezilekelela ngokukhuza lesi sihlava."
    },
    {
        "content": "INZIMA impilo kubantu abasha abangasebenzi njengoba izibalo zabangasebenzi zilokhu zikhula unyaka nonyaka.IStatsSA iveze ukuthi kuphele imisebenzi ewu-67 000 noma ewu-0.6% kusukela ngoDisemba wonyaka odlule kuze kube wuMashi walo nyaka. Lokhu kusho ukuthi abangasatohozi sebewu-10 664 000.Imisebenzi iphele emkhakheni wezohwebo lapho kuphele ewu-57 000, kwezemiphakathi ewu-18 000, ezamabhizinisi ewu-4 000 nezezimayini ewu-3000.Isolezwe likhulume nentokazi yaseMlaza (28) eyaphothula iziqu ze-BA Industrial Sociology eNyuvesi yaseZululand ngo-2019, eveze ukuthi selokhu yaqeda ukufunda ayiwutholi umsebenzi yize iwufuna.Iveze ukuthi inzima impilo yokungasebenzi uma uwumuntu omusha ngoba kufanele ucele imali ye-data lokungena kuma-website ahlukene okubheka umsebenzi, ucele imali yokwenza amakhophi lapho kuposwa khona kanjalo nemali yokugibela uma usubizelwe ukuyokwenza inhlolokhono.Le ntokazi engathandanga ukudalulwa igama ngoba inqena amehlo abantu, ithe ayiwutholi noR350 wabangasebenzi kodwa iye izame amatoho ezindaweni ezihlukene.“Siyazi ukuthi uhulumeni ugxile emkhakheni wesayensi kodwa zikhona nezinye izifundo ezingagxilile kwisayensi lapho abantu bedinga khona imisebenzi. Kungakuhle ukuthi angayikhohlwa naleyo mikhakha adale amathuba omsebenzi. Ngiyazifaka izicelo zomsebenzi ezinhlelweni ezibhekelele abantu abasha abangasebenzi kodwa angikaze ngibe nenhlanhla yokutohoza kuzo,” kusho le ntokazi.IStatsSA sithe abantu abaqashiwe sehle ngo-29 000 noma u-0.3% sisuka ku-9 513 000 ngoDisemba wonyaka odlule saya ku-9 484 000 ngoMashi walo nyaka.Isazi somnotho sakwaFNB, uNksz Koketso Mano, sithe kuyakhathaza ukuthi sebevile ku-10.6 million abantu abangasebenzi kuleli.Unxuse uhulumeni ukuthi udaba lokudalwa kwemisebenzi lube seqhulwini lwezinhlelo zakhe ngoba abantu abangasebenzi baphelelwa yithemba.Uveze ukuthi izinga lokuphila eNingizimu Afrika liyabiza ngisho abantu abasebenzayo abakwazi ukumelana nezindleko zempilo."
    },
    {
        "content": "USUKUMELE indawo yangakubo kwezemfundo usomabhizinisi waseMsinga uMnuz Snothi Ndlovu ngokumema amanyuvesi ukuba azocija abafundi bakamatikuletsheni ngemigudu elandelwayo ukuze bamukelwe kuwona.UNdlovu uhlanganise izikole zaseMsinga Top endaweni yakwaNocomboshe ngenjongo yokuthekela ulwazi.Ulande izikhungo zemfundo ephakeme, iDurban University of Technology (DUT) neMangosuthu University of Technology (MUT). Lolu hlelo ulwenze  ngaphansi kweFoundation yakhe iSnothi Care Foundation. Uthe kuningi okusafanele kwenziwe eMsinga.\"Nami akubanga lula ukungena enyuvesi ngesikhathi ngiphasa umatikuletsheni, ngiqhubeke nemfundo yami eMangosuthu emkhakheni wobunjiniyela kwaba nzima. Abantu bangakithi bekade bethi njengoba ngifundela lo mkhakha, okusho ukuthi ngifundela ukushayela umshini wokugugula umgwaqo. Kuze kube namanje izimo zisenzima emphakathini wakithi ngoba abanye abazazi izinto zasemanyuvesi. Ngibone kuyisu elihle  lokusiza abantwana bangakithi eMsinga ngoba abakaze balithole leli thuba  kule ndawo. Uma singabambisani endaweni yakithi, akukho okuyosiyisa phambili, \" kusho uMnuz Ndlovu.Kulo mcimbi bekukhona umlingisi woMkhokha: The Curse  uKini Shandu, iJaji uMjabuliseni Madondo okuyijaji  eligqame kakhulu ngesikhathi lixazulula umbango wobukhosi eNdlunkulu kaZulu phakathi kweSilo uMisuzulu kaZwelithini noMntwana uSmakade bebanga isihlalo sobukhosi.Imeya yaseMsinga, uMnuz Felinkosi Sikhakhan,e obeyingxenye yalo mcimbi, ibonge iqhaza elibanjwe uNdlovu.Uthe lizoba khona ikusasa elihle emphakathini waseMsinga uma kubanjiswana.\"UMsinga yindawo ebidume ngezimpi.  Sifuna ukuwuguqula udume nangemfundo. Sekuyaphaswa kahle manje eMsinga akusafani naseminyakeni edlule.Omunye wabafundi uSiphosethu Ngubane, wasoSizo High School, uthe bahlomule kakhulu ngokufika kwamanyuvesi endaweni yakubo. Uthe wusizo lolo abebelibukela kude bezwa ngalo emisakazweni lwenzeka kwezinye izindawo."
    },
    {
        "content": "LUQALE kabi usuku kubagibeli abagingqike netekisi emgwaqweni uR102 ngaseDarnall.Abezimo eziphuthumayo babizelwe kule ndawo ngombiko wokulimala kwabagibeli ngengozi yemoto eyodwa. Abe-IPSS Medical Rescue bafike kule ndawo bathola itekisi ligingqike lilele ngokhakhayi eceleni komgwaqo.“Sifike endaweni yesigameko sathola kunabantu abaningi abalimele abanye bebesavaleleke phakathi etekisini. Ngesikhathi kuhlolwa isimo sabo, kutholwe ukuthi ababili bebesesimeni esibucayi kakhulu,” kusho uSamantha Meyrick okhulumela abe-IPSS Medical Rescue.Abagibeli abahlanu balimele kabi kwathi abayisikhombisa bona bathole imihuzuko emincane. Abalimele balashelwe endaweni yesigameko ngaphambi kokuphuthunyiswa esibhedlela."
    },
    {
        "content": "Abezimo eziphuthumayo bafike endaweni yesigameko bathola iveni elilayisha izingane zesikole liginqikile kwaSithebe, eMandeni.Le ngozi yenzeke ngoMsombuluko ekuseni lapho okulilame khona abafundi abangu-15 belimele ngezindlela ezahlukene.Abe-IPSS Medical Rescue bafike bahlola isimo sezingane, abaningi bebenemihuzuko emincane. “Abafundi baphuthunyiswe emtholampilo waseSundumbili. Ngesikhathi kufikwa emtholampilo kutholakale ukuthi abafundi abathathu bahanjiswe emtholampilo ozimele.”Kusenjalo, kushintshe isimo somfundi oyedwa kwaphoqa ukuthi athole usizo lokuqala olukhethekile ngaphambi kokuthi abe-IPSS Medical Rescue bamphuthumise kwenye indawo athole usizo."
    },
    {
        "content": "ABEZIMO eziphuthumayo babizelwe emgwaqweni uR614 oThongathi ngemibiko yengozi ebandakanya abantu abaningi.Kuthiwa kushayisane izimoto mahlanze, eyodwa yaphaphalaza yawela esikhotheni.Abe-IPSS Medical Rescue bafike kule ndawo bathola ukuthi bangu-11 abantu abalimele, kubo okukhona ababili abasesimweni esibucayi.“Abalimele kakhulu bathole usizo lokuqala anduba baphuthunyiswe esibhedlela. Abanye abayisishiyagalolunye bona balashelwe kule ndawo maqede badedelwa,” kusho uSamantha Meyrick okhulumela le nkampani.Amaphoyisa asendaweni yesigameko njengoba uphenyo luqhubeka."
    },
    {
        "content": "Abasolwa ngokubamba inkunzi isitolo sobucwebe eChatsworth, eThekwini, ngoLwesihlanu badubule balimaza obesesitolo nephoyisa likaMasipala weTheku ebelibajaha.Okhulumela amaphoyisa KwaZulu-Natal, uColonel Robert Netshiunda, uthe abasolwa esingaziwa isibalo sabo, abebehlome beyizingovolo, bagasele esitolo sobucwebe badubula. Enye inhlamvu ishaye okuthile kwalimala obenganakile ebusweni.“Amaphoyisa anikele khona kwase kuba nokudubulana ngesikhathi ejaha abasolwa. Iphoyisa likamasipala lidubuleke lalimala emlenzeni. Amaphoyisa aqhubekile nokujaha abasolwa kwagcina kuboshwe ababili eMlaza. Batholakale nezimoto ezimbili abebebaleka ngazo zinegazi,” kusho uNetshiunda.Uthe amaphoyisa athungatha abanye abasolwa ababalekile. Uveze nokuthi kuyaphenywa ukuthi abasolwa abathinteki yini eqenjini elibambe inkunzi esinye isitolo sobucwebe ePhoenix ngesonto eledlule lapho kudutshulwe kwalimala khona iphoyisa."
    },
    {
        "content": "KULINDELWE lukhulu eNkantolo eNkulu yaseThekwini lapho kuzovela khona uNkk Nongcebo Faith Ntombela waseMlaza osolwa ngokuba ungqondongqondo ekusocongweni komyeni wakhe owayeyiphoyisa loMkhandlu weTheku, uCaptain Thomas Zwelakhe Ntombela.UNtombela wadutshulwa esemzini wakhe kwa-S ngoMeyi 3 nyakenye. Waphuthunyiswa eSiphingo Medical Towers okuyilapho okwamenela khona.Ngemuva kwezinyanga ezimbalwa, inkabi eyadubula uSipho Ntombela eyayisekubhaceni, yakhalelwa ngamasongo kaSigonyela.Yageqa amagula itshela inkantolo ukuthi beyithunywe nguNkk Ntombela ukusoconga umyeni wakhe. UNkk Ntombela naye wabe eseboshwa.Kwabe sekuboshwa noMnuz Sithembiso Khumalo, onguthishanhloko waseMpumulwane Primary School, KwaMaphumulo. Yena wayesolwa ngokuthi ubesebenzisana noNkk Ntombela ekuhleleni itulo lokusocongwa kukamufi. Khona lapho kwavela negama lenkabi eyesatshwayo KwaZulu-Natal uKhulani Cele ukuthi nayo ibe nesandla ekusocongweni kukamufi.Bonke abasolwa kusuka lapho bebegqigqa eNkantolo yeMantshi yaseMlaza, kwaze kwaba icala lidluliselwa eNkantolo eNkulu yaseThekwini.Njengoba lizobe liqala ukuba seNkantolo yaseThekwini nje kusasa, umthombo osondelene necala uveze ukuthi kungenzeka kube nengwikhwebu ngaleli cala.UNkk Ntyombela ugqame kuleli cala ngenxa yokuthi ubebonakala enganakukhathazeki, emamatheka njalo uma ezovela enkantolo.Ngesikhathi eboshwa uNkk Ntombela wayekade esebenza khona inkantolo yaseMlaza.UMnuz Nkosinathi Ntombela, ongumfowabo kamufi, kubona ukuthi icala liqhuba kanjani enkantolo akusasho lutho ngoba “okusalayo umfowethu akasekho emhlabeni.”Uthe mkhulu umonakalo okhona emndenini njengoba kwabulawa umufi.Uthe nokho kulokoza inhlansi yethemba kubona njengomndeni ngokuthi inkantolo izobenza ubulungiswa agcine egwetshiwe lo wesifazane nabo bonke abathintekayo ecaleni."
    },
    {
        "content": "KULINDELEKE kukhethe ukhethu phakathi kweqembu uMkhonto Wesizwe ne-ANC okhethweni lokuchibiyela, emawadini angaphansi kukaMasipala uMzumbe, namhlanje ngoLwesithathu.Angu-12 amawadi anganamakhansela komasipala abahlukene KwaZulu-Natal, okuzobe kuvotwa kuwo owaseNewcastle, Umvoti nowaseMzumbe.  Amehlo azobe ethe njo kowaMzumbe okunamawadi ayisithupha asale emva kokwesula ezikhundleni kwamakhansela ayisithupha e-ANC, abemiswe ngonyaka odlule. Abesolwa nokuvota namaqembu aphikisayo ukugudluza iMeya uMnuz Bongani Nyuswa owabuyela esikhundleni emva kokuthi inkantolo ikumisile ukukhishwa kwakhe.Lawa makhansela okunguMnuz Sibonelo Maphumulo owayewusomlomo kumasipala namakhansela emawadini ahlukene kulo masipala okunguMnuz Thulo Mkhungo, Mnuz  Sibonakaliso Hadebe, Mnuz Bheki Ngema, Mnuz Mhlengi Luthuli, Mnuz Thuthukani Jeza, noMnuz Ayanda Duma okuthiwa bajoyine i-MK emva kokwesula kwabo, kanti bangenele ukhetho sebemele leli qembu.Unobhala we-ANC esifundeni iTolomane, uMnyayiza uMnuz Xolani Luthuli, uthe bakulungele ukuvikelwa ukulahleka kwalawa mawadi.“Siyethemba ukuthi abantu bazosivotela. Siwenze wonke amalungiselelo alolu khetho lokuchibiyela,” usho kanje.UMnuz Vincent Mdunge okhulumela i-MK esifundazweni, uthe ukwesula kwamakhansela e-ANC ajoyine i-MK, kuyizinkomba zokuthi leli qembu liyakhula.“Lolu khetho sizolunqoba vele. Miningi imikhandlu esesithole imibiko yokwesula kwamakhansela, edinwe yisinqumo se-ANC, kungeyona kuphela kuphela njengoba amalungu amanye amaqembu nawo awenelisekile ngokwenziwe amaqembu ngalo hulumeni osanda kubekwa,” kusho uMdunge.Lo masipala ophethwe yi-ANC unezihlalo eziwu-39, kanti i-ANC emva kokhetho lohulumeni basemakhaya ngo-2021, yathola izihlalo ezingu-21, i-IFP ezingu-14, ezimbili ze-EFF, bese kuthi iqembu i-APEMO ne-ATM banesihlalo ngasinye.Ngaphandle kwalolu khetho, u-ward 14 ngaphansi kukaMasipala i-Ray Nkonyeni ngaphansi kwaso lesi sifunda se-ANC, nayo isale ingenakhansela emva kokusula kukaMnuz Sabelo Malunga okukholakala ukuthi ujoyine i-MK.  ULuthuli uthe basalindele ukuthi ikhomishini yokhetho i-IEC ikhiphe usuku lokhetho."
    },
    {
        "content": "Kulindelwe izivakashi eziqhamuka emazweni ehlukene ezingu-1.3 million eThekwini njengoba kuzongena ihlobo.Lokhu kuhlaluke ngesikhathi kwethulwa umkhankaso iDurban Tourism Summer, eCoastal Lounge Resort, eMgababa izolo ngaphansi kwesiqubulo esithi: The Endless Wave of Tranquility obuhanjelwe abaqhamuka emkhakheni wezokungcebeleka njengoba bekukhona oDJ abadumile okubalwa kubo oDJ Sox, T’zozo uDJ Bongs nabanye.IMeya yaseThekwini, uMnuz Cyril Xaba, yethule ngokusemthethweni lo mkhankaso yathi  inhloso yawo ukugcina iTheku lisemiqondweni yezivakashi.\"Ngalo mkhankaso sifuna ukuqhakambisa izindawo zaseThekwini ezingamagugu anomlando ocebile. Sifuna izivakashi uma zifika edolobheni lethu ziziwe ziyingxenye yethu,\" kusho uXaba.Uthe njengoba kukhona ezinye izindawo zokubhukuda ezisavaliwe, bazozivula maduze.\"Izindawo zokubhukuda ebezisavaliwe bekungamele kubhukudwe kuzo, futhi sasitsheliwe ukuthi asime kancane ukuzivula siqikelele ukuthi uma sesizivula asibi nayo inkinga. Asifuni nokuncane okuzokhalisa izivakashi zethu zidikibale yingakho sisavule izindawo zokubhukuda ezingu-5 kuphela,\" usho kanje.UXaba uphinde waqinisekisa ukuthi ezokuphepha ziqinisiwe ukuqinisekisa ukuthi izivakashi ziphephile.\"Ezokuphepha zibalulekile ngoba uma singaziqinisi, okubi okuzokwehlela isivakashi esisodwa kuzobalekisa zonke izivakashi kuphinde kulahlekise ithemba kulabo abebefuna ukuzovakasha kuleli dolobha,\" ubeke kanje.Khonamanjalo ikhansela laku ward-98 eMgababa, uMnuz Arthur Mgobhozi, lithe bazizwe behloniphekile ngokuthi lo mkhankaso uzokwethulwa eMgababa.\"UMgababa unomlando omuhle kakhulu futhi ngimema wonke umuntu, nabaqhamuka kwamanye amazwe ukuthi beze bazojabula ngoba iTheku livulelekile,\" kusho uMgobhozi."
    },
    {
        "content": "KULINDELEKE ukuthi wehle umthwalo emahlombe abantu bakuleli njengoba amandla emali eseku 4.6% esuka ku-5.1% ngoJuni.Lezi zibalo zikhishwe yi-StatsSA izolo. Iveze ukuthi amandla emali antengiswa wukubiza kukagesi, uphethroli nokudla.Isazi somnotho esizimele, uSolwazi Bonke Dumisa, sithe ukudlondlobala kwamandla emali afike ku-4.6% kusho ukuthi iBhange loMbuso, i-South African Reserve Bank (Sarb), lizoyehlisa imalimboleko.Uthe isizathu salokhu wukuthi amandla emali asondele kwisilinganiso semali esifunwa yi-Sarb njengoba ifuna abe phakathi kuka-3% no-6%.“Njengoba amandla emali eseku-4.6% azokwenza kube lula ukuthi iBhange loMbuso liqale ukwehlisa imalimboleko ngenyanga ezayo (Septhemba). Kungakuhle ukuthi imalimboleko yehle ngoba vele amandla emali antengiswa wukunyuka kukaphethroli, ugesi, izinsiza zikamasipala nokunye okungelona iphutha labantu,” kusho uDumisa.Ezibalweni ze-StatsSA kuvele ukuthi yehlile nentengo yokudla neziphuzo ezingenabo utshwala njengoba intengo yalezi zinto isuke ku-4.6% ngoJuni yaya ku-4.5% ngoJulayi.Isazi somnotho sase-FNB, uNksz Koketso Mano, sithe emhlabeni jikelele amandla emali asenozinzo olubonakalayo nakwintengo ka-oyela futhi neRandi alisehlelwa ngamandla.Naye uthe balindele ukuthi i-Sarb yehlise imalimboleko okuzokwehlisa imali ekhokhwa yilabo abakhokhela imizi, izimoto nenye imali abayibolekile.UMnuz Morne Malan we-Free Market Foundation (FMF), uthe kufanele uhulumeni alubhekisise udaba lokunyuka kukaphethroli, ugesi, ukudla okuba nomthelela omubi emandleni emali.Uthe yize bejabula ukuthi amandla emali akhombisa ukudlondlobala kodwa abazi ukuthi azoqhubeka yini ngale ndlela ngenxa yezinto ezenzeka ezimakethe zomhlaba.Ubalule ukuthi amandla emali awantengiswa yizinto ezenzeka eNingizimu Afrika kuphela kodwa ukunyuka kukawoyela ongahluziwe kuba nomthelela kuwona."
    },
    {
        "content": "ZENZE okungajwayelekile izinswelaboya okuthiwa zigqekeze indlu yebandla lamaRoma aKhatholika e-Oakford, eVerulam, maqede zaphuza iwayini zashiya kumapeketwane ngaphakathi.Kuvela ukuthi ziqale zaphula umnyango zase zingena ngaphakathi. Isolezwe linazo izithombe ezikhombisa umonakalo eziwenzile ngaphakathi.Kuvela ukuthi ukugqekezwa kwale ndlu yesonto kukhinyabeze ukukhonza njengoba ubuholi balo obuphezulu bunqume ukuthi bumise ukukhonza kuleli sonto nasemagatsheni alo.Leli bandla lingaphansi kwesiFundabhishobhi saseThekwini esiholwa nguMbhishobhi Mandla Mjwara. Ihhovisi lakhe lithunyelelwe imibuzo mayelana nalesi sigameko kodwa azikho izimpendulo ezibuyisiwe.Ilungu lebandla elingathandanga ukudalulwa, lithe badumele kakhulu ngokugqekezwa kwesonto.Liveze ukuthi lokhu kuphoqe ukuthi izinkonzo zimiswe ngoba abakwazi ukukhonzelae endaweni engcolile.''Ubuholi bebandla buthathe isinqumo sokuthi kumiswe ukukhonza kule pherishi. Asikwazi ukuthi singaqhubeka sikhonea endaweni engcole ngalolu hlobo,'' usho kanje.Ilungu lithe kukhona umcimbi abazowenza wokuhlanjululwa kwepherishi ngokuhamba kwesikhathi, laveza ukuthi izinswelaboya zintshontshe izitsha okufakwa kuzona umnikelo nezinye izitsha elithe ziyingxenye enkulu yeMisa futhi sisinye lithe sibiza u-R4 000.Phakathi kwalezi zitsha kuvela ukuthi bekukhona ezineSakramente elithathwa njengomzimba kaKristu, nokuyilo elenza ukuthi iMisa libaluleke. Ilungu likhale ngokuthi maningi amagatsha angaphansi kwale pherishi angeke asakhonza ngenxa nje yalesi simo.Amakholwa alawo magatsha okuthiwa mane, azosala dengwane ngenxa yalesi simo esibehle ngaphezulu.Leli lungu lebandla lidalule ukuthi bese kungokwesibili izinswelaboya zihlasela kule ndlu yesonto. \"Okungiphatha kabi kakhulu ukuthi sekungokwesibili manje kugqekezwa isonto. Akukapheli nesikhathi esingakanani njengoba bake baligqekeza, basusa nothayela waphezulu,'' lisho kanje.Ilungu lisole amaphoyisa lathi ayadembesela, akukho okungakho ababalekelela ngakho, lathi ukuba ayangenelela ngabe abazitholi bebhekene nengwadla engaka yokugqekezwa kwendlu yesonto.Okhulumela amaphoyisa KwaZululu Natal, uConstable Thenjiswa Ngcobo, usiqinisekisile isigameko.Uthe amaphoyisa aseVerulam aphenya isigameko sokugqekezwa kwendlu yesonto. Uthe kusolakala ukuthi kunabantu abathile abagqekeze indlu yesonto, bangena ngaphakathi.\"Kukhona nezinto okuvela ukuthi bazintshontshile sebengene ngaphakathi,'' usho kanje.Kwenzeka lesi sigameko nje, Isolezwe  emasontweni amabili edlule, libike ngokubanjwa inkunzi kwabafundi nabazali besinye sezikole ezakhelene naleli sonto. Abafundi baseSacred Heart Secondary nabanye abazali babanjwa inkunzi yizigebengu okuthiwa zafike zaqhumisa izibhamu kusanda kuphuma isikole. Abafundi kuthiwa basala bethuthumela emuva kwesigameko. Kule ndawo kukhona nesikole samabanga aphansi. "
    },
    {
        "content": "SEKUPHELE amasonto amabili isikole samabanga aphezulu iMbilane High esizinze oLundi, singenawo amanzi, okuphoqe ukuthi izingane zihlaliswe emakhaya.Ngokusho kukasihlalo wesigungu esengamele isikole, uMnuz Sihle Shandu,  amanzi avalwe kulesi sikole ngenxa yokuthi umasipala iZululand ukweletwa uMnyango wezeMfundo izindodla zemali.Ekhuluma neSolezwe, uthe balahlekelwe isikhathi esiningi sokufunda obekumele basisebenzise.“Isikole sisivale ngoLwesihlanu ngesonto eledlule ngoba amanzi abengekho. Silahlekelwe amaviki amabili agcwele okufanele engabe izingane bezifunda futhi isizathu sikamasipala abasitshela sona ukuthi uMnyango wezeMfundo uyabakweleta,” kusho uShandu.Uthe umasipala ubatshele ukuthi uma befuna ukuthola amanzi kumele bawakhokhele.“Thina njengesikole asiwukweleti lutho umasipala ngoba siwukhokhelile. Amanzi sigcina sesiwathenga njengoba sikhokha u-R750 ngamalitha angu-5 000 ithangi lamanzi ngalinye, okubi ukuthi sithatha emalini yabazali njengoba iningi labo lingasebenzi futhi bengakwazi nokukhokha imali yesikole,” usho kanje.Uthe njengoba izingane abanazo esikoleni zingu-1002, amanzi bayawadinga kakhulu ngoba bawasebenzisa ezindaweni eziningi.“Siwasebenzisela ukuphekela izingane, ezindlini zangasese nokuphuza, ngakho-ke asazi ukuthi njengoba sinamathangi amathathu okugcina amanzi, azosanela yini,” ubeke kanje.Okhulumela uMnyango wezeMfundo, KwaZulu-Natal, uMnuz Sihle Mlotshwa, uthe bebengazi ngalesi simo.“Besingalwazi lolu daba oluphazamisayo, kuyishwa ngoba abafundi nothisha bayathinteka. Silinde umbiko ovela ezinhlakeni ezifanele ngalolu daba,” kusho uMlotshwa.Khonamanjalo: Usihlalo weqembu le-ActionSA, KwaZulu-Natal, uMnuz Zwakele Mncwango, ubhalele eHhovisi likaNdunankulu, uMnuz Thami Ntuli, ekhala ngayo le ndaba yokunqanyulwa kwamanzi eMbilane High.“Njengeqembu kasineme ngesinqumo esithathwe uMasipala waseZululand sokunqamula amanzi. Ngesikhathi seCovid-19, isikole iMbilane sasingezinye sezikole esanikelelwa ngamathangi amanzi sinikwa umasipala, ngokwazi ukuthi uMnyango wezeMfundo uzokhokha izindleko,” kusho uMncwango.Uthe ukungakhokhi koMnyango wezeMfundo kubangele ukuthi i-borehole isikole ebesithembele kuyo nayo iphelelwe amanzi.IMeya yaseZululanda uMnuz Michael Khumalo, uthe umasipala kudingeke ukuthi unqamule ukuhlinzekwa kwamanzi ezakhiweni zoMnyango wezeMfundo kulesi sifunda ngenxa yesikweletu sika-R4 million.  ‘Kusuka ngo-2022 sizamile ukuxhumana nomnyango ukuze wenze izinhlelo zokuxazulula le nkinga. Siyi-Water Service Authority sikhathazekile ngalesi simo yingakho sisahubeka nokuxoxisana noMnyango wezeMfundo ukuze uvume lesi sikweletu bese ukhokha.’ ."
    },
    {
        "content": "Imibhikisho eyahlukene isiholele ekutheni uMasipala waseMdoni umise ukuhlinzeka izidingo ezifana nokuqoqwa kukadoti nokuvula izikhungo ezihlola abafundela ukushayela.UMdoni usubhekane nemibhikisho eyahlukene emasontweni amathathu edlule ephazamise ukusebenza komkhandlu.Emibhikishweni esibe khona kukhona owomphakathi okhala ngenkohlakalo nowabasebenzi.Ngeledlule, bekunomunye umbhikisho womphakathi lapho ababhikishi benxuse ukuthi uMengameli uCyril Ramaphosa, ajube uphiko oluphenya inkohlakalo, iSpecial Investigating Unit, ukuba izophenya umkhandlu.Ngaphambi kwalo mbhikisho, bekukhona owabasebenzi abakhala ngezinsiza zokusebenza. Namhlanje, kulindeleke ukuthi kube nomunye umbhikisho womphakathi emahhovisi omkhandlu.Ngenyanga eyedlule, umkhandlu wakhipha isaziso somphakathi lapho owawuxwayisa khona ukuthi udoti angeke uqoqwe nokuthi kuzovalwa izikhungo ezihlola abafundela ukushayela ngenxa yemibhikisho.Khona lapho, kuphinde kube nodaba lokumiswa kwenkotileka eyakha umgwaqo eDududu, umphakathi usola amakhansela ngokuqasha abasondelene nawo.Sekuphele amasonto amathathu, umphakathi wakule ndawo uvale amasango kasonkontileka ufuna ukuthi kuphume abasebenzi othi sebephelelwe izinkontileka zezinyanga ezintathu abazisayina. Sekumele kuqashwe abanye abasohlwini lwabadinga umsebenzi emawadini amabili umgwaqo owakhiwa kuwo.Ngakolunye uhlangothi, amakhansela athi asezamile ukuhlangabezana nomphakathi ngokuthi kubekhona abantu abasha abaqashwayo, ngaphezu kwalaba abakhona ngoba usonkontileka uthi usabadinga kodwa umphakathi ushaya phansi ngonyawo ufuna kuphume laba abebesebenza.Omunye wamalungu omphakathi ocele ukungavezwa igama lakhe ngoba ethi wesabela ezokuphepha, uthe ngesikhathi kuqalwa iphrojekthi ngoFebhruwari, kwakuvunyelelwe ukuthi abaqashiwe bazosebenza izinyanga ezintathu badedele abanye, manje akusenzeki .Ngaphezu kwalokho,  akusalandelwa amagama asohliwni labantulayo emawadini, sekubonakala nabantu abebengemuva ohlwini sebesebenza nokungebona abasemawadini athintekayo.\"Imihlangano esisabe nayo amakhansela awafuni ukulandela uhlelo, kunalokho athi azokwengeza abanye abasebenzi okuzokwenza ukuthi kungathathwa isibalo esiningi salaba abebengakahlomuli. Amakhansela afuna ukugcina abantu bawo. Ngeke sikuvume lokho uma sekuphele izinanga ezintathu umuntu akaphume kungene omunye,\" kusho yena.USomlomo ophinda abe yikhansela lakwa-ward 3, kuMasipala waseMdoni, uMnuz Mthandeni Mbutho, uthe uyazi ngezinsolo zokuthi baqashe abantu babo. “Into esibhekene nayo la ukuthi imiphumela yokhetho esiphuma kulo iveze ukuthi iqembu elithile ilona elithandwa ngabantu, manje lelo leqembu selifuna ukuphatha ekubeni ukhetho esiphuma kulo bekungelona olwamakhansela. Lenza noma yini ukuze kube sengathi ilona eliphethe. Lizibiza ngomphakathi, uma ningavumelani nokushiwo yilo lenza kungasebenzeki,”  kusho uMbutho. Uthe izinkontileka zabasebenzi ziyizinyanga ezintathu kodwa zibhalwe ukuthi usonkontileka uma esamdinga umsebenzi uzoqhubeka.\" Lo ‘mphakathi’ omise inkontileka kuthe uma ufika nesikhalo usonkontileka wathi uma kuqalwa phansi kuzoba izindleko ezengeziwe, kungcono engeze ngesibalo esithile sabasebenzi ngoba kudingeka umfaniswano, ukuthi baqeqeshwe nerekhodi lezempilo. Okuxakayo ukuthi lo mphakathi awufuni kuzwa lutho, ufuna kwenziwe okufunwa yiwo. Awufuni kuthatha mbono wamuntu, uncamela ukuthi umgwaqo ume noma ungayiswa kwenye indawo awunandaba. Asikwazi ukumisa abantu emsebenzini sebetshelwe ukuthi bayaqhubeka, nabo bazoteleka,“ kusho yena Uqhube wathi kuMasipala uMndoni akusebenzeki ngenxa yabantu abathile abagovuza umphakathi kumiswe amaphojekthi. Amahhovisi kamasipala avaliwe, abasebenzi basesitelekeni. UMphathiswa woMnyango wokuBusa ngokuBambisana nobuHoli boMdabu, uMfundisi Thulasizwe Buthelezi, uzohlangana nabasebenzi bakwamasipala abatelekile ngoMsombuluko. "
    },
    {
        "content": "UMPHATHISWA woMnyango wezokuBusa ngokuBambisana neziNdaba zoMdabu KwaZulu-Natal, uMfundisi Thulasizwe Buthelezi, uthi kumele uhulumeni  enyuse imali esinikezwa omasipala, ngenxa yezinhlekelele ezibangelwa ukuguquguquka kwesimo sezulu, esivamise ukushiye amalungu omphakathi esele dengwane.UButhelezi ukusho lokhu njengoba kusabatshazwa umonakalo odalwe umlilo wequbula obukhashwa yisishingishane somoya onamandla oshiye kukhalwa kwabanye omasipala abekhele lesi sifundazwe, kungqongqa imizi yabantu, imfuyo nempahla ebalulekile.“Selokhu siwuqalile lo nyaka, inyanga nenyanga kuba nenhlekelele kanti omasipala abanayo imali eyanele yokubhekana nalezi zinto ngoba uma inhlekelele yenzeka, abantu babika ekhanseleni noma kwimeya kamasipala.  Njengomphathiswa womnyango, lokhu ngizokubheka sibone ukuthi omasipala singabalekelela kanjani ekutheni isabelomali senyuswe ukuze bekwazi ukubhekana ngqo nalesi simo,” kusho uButhelezi.Uthe abantu sebekhuzwe kakhulu ekutheni uma beqala umlilo kwesinye isikhathi ngenhloso yokubabela ikhaya, kumele bawugade umlilo ukuthi ungeqi. UButhelezi noMphathisa woMnyango wezokuThutha nokuHlaliswa KwaBantu esifundazweni, uMnuz Siboniso Duma, kuzothi namhlanje bayobhonga emswaneni emzini wakwaGazu eZinyosi ku-ward 1, ngaphansi kukaMasipala Umlalazi. Kudlule emhlabeni khona ilungu lomndeni, uMnuz Mntukabongwa Gazu (67) okuthiwa ushe wangqongqa nendlu abekuyo ngesikhathi umlilo ushisa izindlu ezintathu kulo muzi ngeSonto ebusuku, kanti elinye ilungu lalo mndeni lingeniswe esibhedlela lilimele kabi.UDuma uthe umnyango wakhe unezinhlelo zokuthi umndeni wakwaGazu wakhelwe indlu yesikhashana ukuze ukwazi ukugoba amadlangala kuyo, uzile ngesikhathi kuqhubeka izinhlelo zokufihlwa kukaGazu.“Ithimba lokuphiko lokuHlaliswa KwaBantu eliholwa yinhloko yomnyango, uMnuz Mdu Zungu, liyaqhubeka nomsebenzi wokwakha indlu yesikhashana ukuqinisekisa ukuthi umndeni uzilela ngesizotha othandiweyo wawo.  Ukuhlonzwa kwemindeni ethintekile kwehla inhlekelele kuyaqhubeka, ngoba asifuni kube khona abakhahlamezwe yilesi simo abashiyeka ngaphandle,” kusho uDuma.Izindawo ezithinteke ngenxa yale nhlekelele ngezakhele oMasipala Umlalazi, Inkandla, Umvoti nowaKwaNongoma."
    },
    {
        "content": "UMYANGO wezeMfundo eGauteng uqinisekise ukumiswa kwabafundi abangu-12 ngezinsolo zokucwasa abafundi abansundu.Kuthiwa lokhu kuvele ngesikathi kubikelwa ihhovisi lesifunda iTshwane South ukuthi abafundi balesi sikole bahlela imashi ngoLwesihlanu mhla ka 19 Julayi.Umsusi wodweshu iWhatsApp Group evulwe ngabafundi abangondlebezikhanya ilanga abayisebenzisela ukuhlambalaza nokucwasa abafundi abamnyama.Ngesikhathi izikhulu zesifunda zibiza umhlangano ophuthumayo  nabafundi abebehlele imashi, zithole ukuthi sekunesikhathi yaqala le nkinga uthishanhloko ebikelwa kodwa engazithathi izinyatheloKuthiwa nethimba eliphethe esikoleni liyabacindezela abafundi abamnyama bebe bekhombisa uthando kwabamhlophe.Lesi sikole asiqali ukuvela ezindabeni ngezinsolo zokucwasa ngoba ngo-2016 kwasuka umsindo ngesikhathi kubhikisha abafundi abamnyama bekhala ngokucwaswa nokucindezelwa ngenxa yezinwele zabo okwakuthiwa zimbi futhi akumele zihlale zingalukiwe ngoba kazibukeki kahle.Kubikwa ukuthi abafundi abamisiwe bazobizelwa esigcawini sokuqondiswa ubugwegwe ngomhla ka 31 kwephezulu futhi uMnyango wezeMfundo uzoqhubeka nokuphenya izinsolo ezivezwe abafundi ngabasebenzi bakulesi sikole."
    },
    {
        "content": "BAMISIWE abasebenzi bakaMasipala waseNewcastle, okuthiwa batholwa bedla amambawu bukhoma emini kwabha ngesikhathi somsebenzi, baze bashuthwa ngabantu.UMasipala waseNewcastle usezandleni ze-IFP, eyawephuca i-ANC emuva kokhetho lohulumeni basekhaya ngo-2021.Isolezwe lithole ukuthi abasebenzi bakamasipala abahlanu bebenomkhuba wokuhlala epaki thizeni bashaye ezibandayo kubuka amalungu omphakathi. Kuthiwa bakwenza lokhu befake ngisho izimpahla ezibakhombayo ukuthi basebenzela umkhandlu, kodwa bengazi nanyaka.Leli phephandaba linaso isithombe esiveza laba bebeke okubonakala njengobhiya phambi kwabo.Babonakala bezipholele kukhona abesilisa nabesifazane behleli etafuleni ngokukhulu ukukhululeka.Kuthiwa kunomuntu thizeni owashutha laba ekhuza umhlolo wokuthi abasebenzi bomkhandlu badla utshwala ngesikhathi somsebenzi.Isithombe sihambe saze safika ezikhulwini zomkhandlu nazo ezikhuze zababaza.Lesi sithombe besisabalele nasezinkundleni zokuxhumana, kukhuzwa umhlolo wabasebenzi abangenandaba.IMenenja kaMasipala uMnuz Zamani Mcineka, ikuqinisekisile lokhu yathi kunophenyo oluqhubekayo kodwa ayivumelekile ukwanda kakhulu okwamanje.“Sibacele ukuthi balinde ngasekhaya ngoba sisaqhuba uphenyo olunzulu, emuva kwalokho bazovela esithangamini esifanele.“Angikwazi ukukhuluma ngalolu daba okwamanje ngoba lusaphenywa, kufanele silusingathe ngobulungiswa,’’ kusho uMcineka.Ngaphandle kokuphawula kwemenenja, bekukhishwe isitatimende ngalolu daba umasipala ukhala ngalesi senzo.Umasipala uveza ukuthi lesi senzo sijivaza igama lawo futhi siwufaka ehlazweni kubantu abawakhele.Uthe uma kukhona abanolwazi oluthe thuthu ngalezi zigameko bangesabi ukuwulekelela ngemininingwane ukuze kuthathwe izinyathelo ezifanele.Kwesinye isigameko phambilini Isolezwe labika ngabasebenzi bakaMasipala uMsunduzi, eMgungundlovu abatholwa becambalele emathuneni ngesikhathi somsebenzi.Labo basebenzi bathathelwa izinyathelo bagcina besayine izexwayiso, bangaxoshwa."
    },
    {
        "content": "KUPHUNYUZWE emsebenzini izikhulu eziphezulu eMnyangweni wezokuBusa ngokuBambisana neziNdaba zoMdabu KwaZulu-Natal ezisolwa ngenkohlakalo.Izikhulu ezinhlanu zimiselwe ukungaphathi ngendlela imali yomnyango. Amacala azo asukela endleleni umnyango owasebenzisa ngayo imali ngesikhathi kubhekwe okhethweni lwangoMeyi.Uhulumeni waKwaZulu-Natal wawuphethwe yi-ANC ngokuzimela ngaphambi kokhetho, njengoba manje usuphethwe ngokubambisana amaqembu ahlukene.UButhelezi yena uyilungu le-IFP, eyingxenye yamaqembu aphethe ngokubambisana.Ngokusho komnyango, kulezi zikhulu ezinhlanu ezimisiwe kukhona nesikhulu sezezimali nabaqondisi ababili okukhona kubo obhekelele uphiko olukhipha amathenda.UMphathiswa woMnyango, uMfu Thulasizwe Buthelezi, ukushayele ihlombe ukumiswa kwalezi zikhulu.“Ukumiswa kwazo kuthumela umyalezo oshubile futhi kubuyisa isiko lokuphatha imali yomnyango ngendlela nelikuqinisekisa ukuthi bathathelwa izinyathelo labo abephula imithetho.”UButhelezi ungene kulo mnyango emva kokhetho lwangoMeyi.Uke wakuveza ngaphambilini ukuthi kuningi okushayisa amakhala akufice emnyangweni.Ngesikhathi uButhelezi ejikijelana ngamazwi noNobhala we-ANC KwaZulu-Natal, uMnuz Bheki Mtolo, waveza ukuthi kunophenyo aseluqalile emnyangweni.UButhelezi wathi yiningi imali yomnyango eyasetshenziswa ngendlela engaqondakali ngesikhathi kubhekwe okhethweni.Waveza ukuthi uphenyo oluqhutshwa umnyango lungase luholele ekutheni kube khona abantu ababoshelwa amacala enkohlakalo.Ngaphandle kokuphenya izinsolo zenkohlakalo, uButhelezi ufike kulo mnyango waguqula izinqumo ezathathwa engakafiki.Ngesikhathi efika emnyangweni, uButhelezi washintsha abalawuli abajutshwe wumnyango komasipala okubalwa kubo owesifunda uThukela, uMkhanyakude nowaseNkosi Mtubatuba.UButhelezi waphinde wethula ngokusemthethweni ithimba longoti eliyolekelela kuMasipala waseThekwini.Leli thimba okukhona kulo owayeyimenenja yomkhandlu, uMnuz Mike Sutcliffe, nowayengumqondisi jikelele eHhovisi likaMengameli, uDkt Cassius Lubisi, lamenyezelwa ngonyaka owedlule, kodwa kwaze kwashaya ukhetho lingethuliwe emkhandlwini.Kwakunezinsolo zokuthi amakhansela e-ANC awavumelani nesinqumo sokujutshwa kwaleli thimba.Kumiswa izikhulu zalo mnyango nje, noMnyango wezeMisebenzi yoMphakathi neNgqalasizinda esifundazweni nawo usanda kumisa izikhulu eziphezulu.Lo mnyango oholwa uMnuz Martin Meyer, oyilungu leDA, usanda kumisa izikhulu ezine ezisolwa ngenkohlakalo.Kuzona kukhona inhloko yomnyango, isikhulu sezezimali, nomqondisi ophikweni olukhipha amathenda. "
    },
    {
        "content": "INYUNYANA yabasebenzi bakahulumeni, iPublic Servants Association (PSA), ithi kufanele baziphendulele abaphazamise izinsiza ze-Unemployment Insurance Fund (UIF).UMnuz Reuben Maleka wePSA uthe bayajabula ukuthi usemisiwe uKhomishana we-UIF uMnuz Teboho Maruping ngethenda kaR5 billion eyanikwa iThuja Holdings.Uthe ngisho nenkinga yokuphazamiseka kwezinsiza ze-UIF online ziphazamiseke uMaruping ebuka.Izinsiza ze-UIF ziye zaphazamiseka emuva kokuthi inkampani ebhekelele ukuzamukela kuma-khompyutha nakumaselula iye yaya enkantolo emuva kokuthi inkontileka yayo ingavuselelwanga.“Siyajabula ukuthi uMaruping umisiwe ngoba kufanele achaze ukuthi uthinteka kanjani kwithenda kaR5 billion eyanikwa iThuja Holdings. I-UIF iphatha izizumbulu ezisiza abantu abaphelelwe wumsebenzi, abakhulelwe nabanye abasuke benezinkinga emsebenzini ngakho kufanele iphathwe kahle. UMaruping kufanele enze umsebenzi wakhe angasebenzisani nezinkampani ezifuna ukweba imali yabantu bakuleli abasuke bethwele kanzima,” kusho uMaleka.Ugqugquzele abantu ukuba babike izigameko zenkohlakalo ukuze izikhungo zikahulumeni zizohlale zisebenza kahle.Khonamanjalo i-UIF imemezele ukuthi izokwengeza amahora okusebenza okubala ukuthi abantu bazosizwa nangoMgqibelo.Amahora okusebenza azoqala ngo-7.20 ekuseni kuvalwe ngo-4 ntambama.Njengoba izinsiza zingatholakali online abantu basizwa emahhovisi oMnyango wezabaSebenzi ezweni jikelele. Ngesonto eledlule bangaphezu kuka-181 000 abantu abasizwe yi-UIF ezweni jikelele abathole imali ewu-R419 607 185.Akusiwo wonke amahhovisi azovulwa ngoMgqibelo njengoba KwaZulu-Natal kuzovulwa ihhovisi eliseMgungundlovu neliseRichards Bay, amanye azosebenza izinsuku ezijwayelekile."
    },
    {
        "content": "KUVALIWE ukuthuthwa kwemfuyo eMpangeni, oLundi naseVryheid, kuhlasela amatele kulezi zindawo.Lesi sifo sike sahlasela ezindaweni eziningi kulesi sifundazwe nyakenye njengoba sesibuyile futhi.UMnyango wezoLimo KwaZulu-Natal, uthe zimbili izigameko zalesi sifo eziqinisekisiwe; esaseMpangeni nesaseVryheid, esesithathu sasoLundi sisaphenywa.UMphathiswa walo mnyango, uMnuz Super Zuma, uthe ukuhamba kwemfuyo isuka kwezinye izindawo iya kwezinye yikho okuyimbangela yokuthi kubuye lesi sifo eKZN ngoba imfuyo enalesi sifo ihlangana nengenaso bese iyayithelela.\"Kuzo zombili izindawo ezinobungozi obukhulu neyodwa enobungozi obuncane, sekubanjwe imihlangano nobuholi bendabuko, izinhlangano zemfuyo, abalimi, abahweba ngemfuyo kubo bobathathu omasipala,\" kusho uZuma.Uthe kusukela kubikwe isigameko sokuqala, umnyango uqinise izinhlelo zokugoma,  waqala ukusebenza ngokuqapha okuqhubekayo ngempilo yezinkomo.Uqhube wathi uyethemba ukuthi ososeshini bezifundazwe namakomiti  azokwenza isiqiniseko sokuthi bonke abafuyi abangamalungu nabangewona amalungu bayayigoma imfuyo yabo ukuze kunqandwe ukusabalala kwalesi sifo."
    },
    {
        "content": "UKUSHESHE asukume angalindi amathonsi abanzi, kumsizile washeshe wathola ukwelashwa uMbhishobhi Vusi Dube osanda kuthola ukuthi unomdlavuza wamankwahla.UDube ongumholi webandla lodumo i-Ethekwini Community Church (ECC), uthi yilona khwelo alishayayo emadodeni wathi awangaqubi nje, uma kukhona angakuzwa kahle, asheshe ayofuna usizo.Useqale nomkhankaso wokukhuthaza nokuqwashisa amadoda ngokubaluleka kokuzihlola. Uveze ukuthi akukho lapho obekubuhlungu khona ngesikhathi eyozixilonga kudokotela owafike wamtshela ukuthi usenomdlavuza.“Ngenhlanhla udokotela ungitshele ukuthi akukonakali kakhulu ngoba umdlavuza ubungakadluleli emathanjeni. Uthe ukuba ubusudlulele khona ngabe konakele kakhulu. Enye into athe ingisizile ukuthi ngingumuntu ohlala ezivocavoca njalo. Lokho uthe kuyasiza ukuthi amasosha omzimba akwazi ukumelana nezifo ezisuke zikuhlasela. Nginxusa amadoda ukuthi angakwesabi ukuyozihlola ukuze angatholi sekonakele. “Udokotela ungitshele nokuthi uma usuneminyaka engu-40 kuya phezulu, usuke usengcupheni yokuhlaselwa yilo mdlavuza uma ungowesilisa. Okunye okugqamayo ukuthi lesi sifo besingandile kuthina bantu abamnyama kodwa muva nje, sesigcwele kuthina,” kusho uMbhishobhi Dube.Uthe abesilisa kumele bangasabi ukuhlolelwa lolu hlobo lomdlavuza ngoba uma usheshe wazi ngawo, uphila isikhathi eside. Ubale owayengumengameli wakuleli, uDkt Nelson Mandela, noMbhishobhi uDesmond Tutu, njengabanye besilisa abaphila kade yize babenalo mdlavuza. UDube uzosebenzisa ukhukhulelangoqo wembizo yamadoda ayibiza ngeMen’s Conference, ezoba sesontweni lakhe i-ECC ngo-Agasti 3, ukufundisa amadoda ngalo mdlavuza. Uthe ngaphandle nje kokuqwashisa ngomdlavuza kodwa kuzobe kuyinkundla yamadoda evulelekile, kukhulunywa nangezinselelo zempilo ezikhungethe amadoda jikelele.“Kuyona sizobe sizothinta izihloko eziningi ezikhathaza amadoda. Ezinye zazo ubunzima abhekana nabo emishadweni yawo uma kungukuthi anezingane ngaphandle komshado, othola ukuthi unkosikazi akazemukelile. Sizoba siwadodisa ukuthi ezimweni ezinjalo kumele enzenjani.” Uthe kuzobe kukhona nongoti abehlukene abazobe becebisa amadoda ngezithinta inkonzo yasekameleni.“Siyobe singena sigxila ekutheni uma indoda izithola isenkingeni yokungakwenzi okulindelekile, okuwukujabulisa umkayo ngocansi, kumele yenze njani. Sibheka nokuthi kwawona ke umshado kumele uqiniswe kanjani ukuthi ungaphephuki uma kufika izivunguvungu.”Kubantu abazoba yizikhulumi kulo mcimbi kukhona uNick Nzama owaziwa ngokuba nezinkundla zokukhulisa abafana ukuthi babe ngamadoda aqotho. Kukhona nomculi wowokholo uSipho Makhabane ongagcini ngokuba wumculi kodwa ozobe ekhuluma ngokunqoba izinkinga emshadweni njengoba naye kukhona adlule kuzona. Bakhona nabanye abangabefundisi bese kuba uyena uMbhishobhi Dube. Uthe emva kwale mbizo, kuyobe sekuhlalwa phansi kudliwe inyama yenhloko okuyinto evamise ukuhlanganisa amadoda. "
    },
    {
        "content": "BAZONGENA bagamanxe emaphaketheni abashayeli bezimoto njengoba kumenyezelwe ukunyuka kukaphethiloli ngoLwesithathu.I-Central Energy Fund (CEF) ikuqinisekisile ukuthi intengo kaphethiloli ongu-93, no-95 octane izonyuka ngo-R1.21 ilitha kanti udizili uzokhuphuka ngo-R1.06 (0.05% sulphur) no-R1.19 (ngo-0.005%). Upharafini okhanyayo ukhuphuka ngo-64c ilitha kanti intengo enkulu yokudayisa y-LP gas ikhuphuka ngo-41c nge-kg.Kuthiwa ukwenyuka kwakamuva kudalwe ukwenyuka kwangoFebhuwari futhi kubangelwa ukwehla kwerandi, nenani eliphezulu likawoyela emazweni angaphandle."
    },
    {
        "content": "UTHELA izithelo ezifundazweni ezehlukene kuleli, umkhankaso wamaphoyisa okuhloswe ngawo ukukhuculula ubugebengu owaziwa nge-Operation Shanela.Lokhu kuvezwe okhomishana bamaphoyisa ezifundazweni esithangamini nabezindaba ebesisePitoli, izolo, obekuhloswe ngaso ukunekela izwe imiphumela yalo mkhankaso esikhathini esiwunyaka kusuka kuMeyi, wanyakenye.Lesi sithangami besizimaziswe wuKhomishana wamaPhoyisa kuzwelonke, uGeneral Fannie Masemola, uNgqongqoshe wezamaPhoyisa, uMnuz Bheki Cele nePhini lakhe uMnuz Cassel Mathale nokhomishana bezifundazwe obekukhona phakathi wabo noLieutenant General Nhlanhla Mkhwanazi, obambe lesi sikhundla KwaZulu-Natal nezikhulu eMnyangweni wamaPhoyisa.Bangu-616 423 abasolwa ababoshelwe amacala ehlukene kuzwelonke selokhu kuqale lo mkhankaso, kwavundululwa izibhamu ezingu-22 525.Evula lesi sithangami, uCele uthe nakuba amaphoyisa esekhaleni lalo mkhankaso kodwa ukusebenzisana neminye imikhakha abalule kuyo i-South African National Defence Force, amaphoyisa akomasipala, uMnyango wezaseKhaya, uphiko oluqoqa intela kuleli i-South African Revenue Services, neminye iminyango kahulumeni yikhona okukwenze waqhutshwa ngempumelelo.“Kulo mhlangano sihlose ukukhombisa izwe ukuthi kusukela kuqale lo mkhankaso  ngonyaka odlule, amaphoyisa asalokhu ezinikele emsebenzini wokulwa nobugebengu. Iqhaza elibanjwe wumphakathi ukulwa nobugebengu liyakhula,” usho kanje.UMkhwanazi uncome umsebenzi wamaphoyisa kulesi sifundazwe ngokuzinikela ekuvikeleni umphakathi, eqinisekisa ukuthi emigwaqweni okuhamba kuyo kungaba abasuke beya emisebenzini, nezingane eziya ezikoleni, baphephile.“Kube nempumelelo kakhulu ukusebenza kwamaphoyisa KwaZulu-Natal, ikakhulu uma ubheka izigameko ezenzekile kubalwa kuzo ezokudutshulwa kwabantu behleli ndawonye noma izigameko lapho uthola khona ukuthi sekunomgilwa obulewe. Baningi asebeboshiwe ezigamekweni ezifuze lezi. Ukwenza isibonelo esigamekweni esenzeka ePlessislaer (eMgungundlovu) lapho kwabulawa khona abawu-10  bendawonye, nesaseMlaza lapho kwabulawa abayisithupha,” kusho uMkhwanazi.UKhomishana wamaPhoyisa eGauteng, uLieutenant General Tommy Mthombeni, uqinisekise ukuthi ngempelasonto edlule nje kuphela, bangu- 940 ababoshwe kulesi sifundazwe, wancoma ukusebenza kwamaphoyisa. Bangu-51 557 kuzwelonke ababoshelwe ukutholakala nezidakamizwa kulo mkhankaso, okuyisibalo esiphezulu kunawo wonke amacala asohlwini lababoshiwe ngesikhathi sawo umkhankaso."
    },
    {
        "content": "SISHAYELWE ihlombe isinqumo sikaNgqongqoshe weMfundo eyisiSekelo, uNksz Siviwe Gwarube oyilungu le-DA, sokumisa ukukhishwa kwethenda ka-R9.8 billion, enkampanini eyodwa ebizophakela izikole kuleli.Le thenda kuthiwa imiswe emva kokuba kukhona abahlabe umkhosi besola inkohlakalo njengoba yakhishwa engakabikhona ungqongqoshe kulo mnyango. Kuthiwa yakhishwa ngesikhathi kumatasa nezingxoxo zokubumba uhulumeni wokubambisana kwamaqembu ahlukene.Okhulumela i-DA, uNksz Karabo Khakhau, uthe bayasamukela lesi sinyathelo wathi akumele kube nomfundi ozolamba.Uveze ukuthi lolu hlelo lubaluleke kakhulu ngoba abanye abafundi kukhona ukudla abakutholayo ngosuku.“Kubalulekile ukuthi lolu hlelo luphumelele ngenxa yesimo sendlala esibhekene nezwe. Kucacile ukuthi ezinye izifundazwe ziyehluleka ukulawula ngendlela lolu hlelo ngakho kumele zisike iphethini kulezo ezenza kahle.” Okhulumela inhlangano ephakela izikole KwaZulu-Natal, i-NSNP Service Providers Association, uMnuz Thabang Mncwabe, usincomile isinyathelo sikaNksz Gwarube. Uthe bayakuchitha ukuthi uhlelo lunikwe inkampani eyodwa ezophakela izwe lonke.“Inhloso yalolu hlelo wukufukula abesifazane, abalimi nezinhlaka ezehlukene okubalwa nentsha. Sikhathazekile ngoba uhlelo olufuze lolu lwaba nezingqinamba esifundazweni umnyango wagcina ukhokhe imali enkulu.”Uthe bayakhathazeka uma umsebenzi omkhulu njengalo unikwa umuntu oyedwa.Lolu hlelo luhlomulisa abafundi abevile ku-9.6 million nsuku zonke.Esifundazweni inkampani eyodwa eyayithole lo msebenzi wokusabalalisa ukudla ezikoleni zesifundazwe, yabhekana nezingqinamba kwadingeka ukuthi umnyango ubuyele ohlelweni oludala lokuthi osonkontileka bazihambisele ukudla ngqo ezikoleni.Izinkinga zazifaka ukungafiki ngesikhathi kokudla ezikoleni eziningi."
    },
    {
        "content": "KUNENGE abameli babasolwa ukuhlehliswa kokufakwa kwencwadi edlulisela icala lokubulawa kwephoyisa likaMasipala weTheku, eNkantolo eNkulu yaseThekwini.NgoLwesibili, eNkantolo yeMantshi yaseMlaza, bekulindeleke ukuthi lidluliselwe enkantolo enkulu icala lokubulawa kukaCaptain Thomas Zwelakhe Ntombela okwenzeka maphakathi nonyaka owedlule.Umufi wahlaselwa wadutshulwa esemzini wakhe ngoMeyi 3, nyakanye. Waphuthunyiswa eSiphingo Medical Towers nokuyilapho okwafike kwamenela khona.Ngemuva kokusocongwa kukaNtombela, kwaboshwa umkakhe, uNkk Faith Ntombela ongumsolwa wokuqala noMnuz Sithembiso Khumalo ongumsolwa wesibili onguthishanhloko wasesikoleni saKwaMaqumbi, KwaMaphumulo.Kwavela nokuthi bebesebenzisana nenkabi esatshwayo KwaZulu-Natal, uKhulani Cele ongumsolwa wesithathu kuleli cala.Umshushisi, uS Mohan, utshele inkantolo ukuthi ayikaphothulwa incwadi yokudlulisela ngokusemthethweni kwaleli cala eNkantolo eNkulu yaseThekwini.Ucele iMantshi, uM Ngcobo, ukuba abanikeze esinye isikhathi sokuthi lokhu kwenzeke.Uthe ehlala phansi, kwasukuma u-Advocate Mdu Mvune omele uKhumalo, wakhwela wadilika kuMbuso ewusola ngokubambezela icala.Ulimise ngesihloko elokuthi lo mdlalo wokulitshaziswa kwaleli cala akasawuthandi nje nhlobo.\"Ngicela ukubuza ukuthi okwesingaki manje kuhlehliswa uma kufanele leli cala lidluliselwe eNkantolo eNkulu. Ngampela yini imbangela yalokhu?“ ebuza.Uthe ukulitshaziswa kwaleli cala akukho kuhle ngoba kuhambisana nokuthi abasolwa bayaphela ephakethini.Udalule ukuthi ube nengxoxo ende nomshushisi waseNkantolo eNkulu yaseThekwini, okunguyena ozobhekelela leli cala, u-Advocate Krishen Shah.Kunoma yini eyenzekayo, uthe kumele kube khona ukucatshangelwa kwalabo abathintekayo kuleli cala. Nommeli kaNkk Ntombela, u-Advocate Ashwin Rugbheer,  uhambe emagameni ka-Advocate Mvune.Uthe kukhona okumele kwenziwe ngoba akusamukelekile ukuhlehliswa kaningi uma sekufanele leli cala lidluliselwe phambili.Imantshi ithe icala lizobuyela enkantolo ngo-Ephreli 10. Yagcizelela ukuthi okokugcina ngci lihlehliswa.Abasolwa uNkk Ntombela nenkabi, uCele bafike beqashwe ngeso lokhozi yinqwaba yamaphoyisa abehlome ngezinhlokohlela zezibhamu.UNkk Ntombela ubebonakala ezikhululekile nje ngaphakathi enkantolo."
    },
    {
        "content": "ABAHLAZIYI bezombusazwe sebexwayise ngokuthi kungaba nomthelela ukuxoshwa komunye wabaholi ababhalisa iqembu Umkhonto weSizwe kwikhomishini yezokhetho kuleli uma kungukuthi kukhona abazozwelana naye ngalesi sinqumo sokumkhomba indlela. Laba bahlaziyi bathi leli qembu lidinga wonke umuntu ukuthi abe yingxenye yalo ikakhulu njengoba lizobe liqala ukungenela ukhetho.Bakusho lokhu kulandela ukuxoshwa kukaKhumalo namanye amalungu amane, kungakapheli sikhathi esingakanani kwehliswe esikhundleni obezomela leli qembu kwesikandunankulu waKwaZulu-Natal, uMnuz Nhlanhla Ngidi.UKhumalo ulele endaweni yesibili ohlwini lwabantu leli qembu elibajuba ePhalamende emva kokhetho.Isitatimende esikhishwe okhulumela iqembu, uMnuz Nhlamulo Ndhlela, siveze ukuthi uKhumalo nabanye abaholi okungoMnuz Ray Khumalo, Bheki Manzini, noNksz Lebo Moepeng noRochelle Davidson, sebekhonjwe indlela.“Emhlanganweni wabaholi bakazwelonke kuthathwe isinqumo sokuthi bakhonjwe indlela laba baholi. Lesi sinqumo sithathwe ngenxa yokuthi kunemizamo yalabo abafuna ukuthi lungabikhona uzinzo eqenjini kanti sithathwe ukuvikela bonke labo abafuna kube nezinguquko kuleli.” UNdhlela unxuse amalungu ukuthi athembe abaholi abamatasa nomsebenzi weqembu. Umhlaziyi uDkt Levy Ndou uthe kumele likhathazeke leli qembu ngokulahlekelwa abantu ngalesi sikhathi sokhetho.Uthe kuseva ukuthi leli qembu lingaxosha abantu ngoba libadinga kakhulu ukuze lenze umehluko okhethweni.“Kolunye uhlangothi, ngeke futhi kube kuhle ukuthi njengoba iqembu kumele libe nemigomo okumele liyilandele, bese kubakhona abazokwenza umathanda. Kumele ilandelwe imigomo ebekiwe emaqenjini kungabonakali ukuthi kukhona ukukhetha iphela emasini,” kusho uNdou. Omunye umhlaziyi uSolwazi Bheki Mngomezulu, uthe bangabakhona abazozwelana noKhumalo njengoba engumuntu owabhalisa iqembu.Uthe lokhu kungadala izinxushunxushu eqenjini wathi kodwa uma abantu bezochazelwa izizathu bazoqonda okwenzekayo.“Akumele kube nokukhetha iphela emasini, uma kukhona abanye abaholi abazosolwa ngokufanayo nabo kumele bakhonjwe indlela. Uma kunokungathembani eqenjini ngeke futhi ukwazi ukugcina abantu abanjalo ngoba kumele kube nemigomo ezolandelwa enhlanganweni,” kusho uMngomezulu.Ayiphumelelanga imizamo yokuxhumana noKhumalo, izolo njengoba ucingo lwakhe belukhala lungamukeli nemiyalezo.UKhumalo ubhalise leli qembu ngoSepthemba nyakenye, ngoDisemba owayengumengameli wezwe uJacob Zuma, wamemezela ukuthi uzolikhankasela.Muva nje, kuvele ukuthi uKhumalo wayethunywe nguZuma ukuthi abhalise leli qembu.Zimbuza izintatheli uKhumalo muva nje ngoqhekeko ngaphakathi eqenjini ngesikhathi kukhishwa isinqumo enkantolo yaseThekwini esachitha i-ANC mayelana nombango we-logo yaleli qembu, wathi izinkulumo ziyohlezi zikhona wathi abantu bafuna ukubona iqembu lihluleka.Waveza ukuthi izinkinga bayazilungisa.UZuma uhlezi ekuveza lapho ekhuluma khona namalungu eMK, ukuthi bazobasusa labo abagangayo eqenjini.Wathi nalabo abagaqele izikhundla ngeke balibone elidlalayo ngoba akuyona indawo yokudlalela kwiMK.Wabalula nokuthi okwamanje akekho umholi okhethiwe kodwa kusawubuholi besikhashana obubambile.Muva nje, nekhomishini yezokhetho isanda kuveza ukuthi yathola incwadi evela kwiMK, eyayiveza ukuthi sebushintshiwe ubuholi kwiMK, uZuma osehola leli qembu."
    },
    {
        "content": "ZIGAWULWE zabekwa phakathi kwabameli be-ANC nabeqembu elisha uMkhonto weSizwe, elesekwa owayengumengameli uJacob Zuma. Kulindeleke ukuthi benze izethulo zabo ngombango wegama nokuyicala elibhekwe ngabomvu.UMkhonto weSizwe wethulwe wuZuma ngoDisemba nyankenye eGauteng, wathi yilona qembu azoleseka akasayingeni eye-ANC ngoba isishintshile. Lokhu akwehlanga kahle kuKhongolose njengoba umangalele leli qembu eNkantolo yezoKhetho ikhala ngokuthi isebenzise igama lombutho wawo wezempi. I-ANC ikhala ngokuthi i-IEC bekungafanele ibavumele babhalise iqembu.I-IEC phambilini iphawulile ngalolu daba ithe iqembu libhaliswe ngendlela efanele kwalandelwa yonke imigudu. Kulindeleke ukuthi udaba lungene eNkantolo yezokhetho eBloemfontein, eFree State.Amacala ombango ahlukene kabili kukhona leli elingena ngoLwesibili bese kuba khona lapho okuzobangwa khona uphawu loMkhonto weSizwe nokuwudaba oluzongena eThekwini.Kwenzeka konke lokhu nje kulungiselelwa ukhetho lukazwelonke oluzoba ngoMeyi 29 nonyaka. Umholi wesikhashana wentsha yeMK uBonginkosi Khanyile usanda kushwabula ngokuthi uma iMK ingekho okhethweni ngeke kuvotwe.Khonamanjalo kusalindwe abe-IEC ukuthi bacubungule amagama abantu abazomela amaqembu bese kuphuma isimemezelo ngokuthi bakhona yini abachithwayo."
    },
    {
        "content": "ZIHLABANA amalunda ngoMsombuluko eNkantolo yezoKhetho, phakathi komholi weMK uMnuz Jacob Zuma, noMnuz Jabulani Khumalo ababanga ubuholi beqembu. INkantolo yezoKhetho ezinze eBloemfontein, eFree State, isebenza izindaba eziphathelene nokhetho kuphela.UKhumalo owabhalisa iqembu, ufake udaba enkantolo ecela ukuthi kuchithwe uZuma kubuyiselwe yena njengomholi.UZuma umemezele iMK ngoDisemba nyakenye wathi uzoyikhankasela futhi ayivotele. Wathi akasayingeni eye-ANC. Kuhambe kwavela ukuthi uZuma usebhaliswe njengomholi kwi-IEC, kwaphuma uKhumalo.UZuma uhambe waze wafakwa waba wubuso beqembu emaphepheni okuvota okungenwe ngawo okhethweni. Kuhambe kwavela ukuthi uKhumalo uxoshiwe eqenjini kodwa yena ekuphikisa lokho.UKhumalo wayibhalela i-IEC eyicela ukuthi isuse uZuma njengomholi ifake yena kodwa yamchitha. I-IEC yathi ime ngencwadi kaKhumalo owayibhalela eyicela ukuthi ifake uZuma njengomholi.I-IEC yathi umuntu ezomlalela nguZuma ngoba nguyena umholi weMK futhi ayingene embangwnei wezikhundla ngaphakathi.UKhumalo ubelele isibili ohlwini lweMK lwabaya ePhalamende, elandela ngemuva kuZuma obephezulu eqhulwini. UZuma uchithwe yinkantolo ohlwini lwasePhalamende nokusho ukuthi izikhala ezivulekile esakhe nesikaKhumalo.UKhumalo ofake isimangalo enkantolo umile ekutheni nguyena umholi osemthethweni weMK. UKhumalo ukuqinisekisile ukuthi udaba lwakhe luzongela eNkantolo ngoMsombuluko lapho oluzolalelwa khona.Kulindeleke ukuthi abameli bakaKhumalo benze izethulo phambi kwamajaji bawachazele ukuthi kungani efuna ukubiyiselwa eqenjini njengomholi.IMK selokhu imenyezelwe ibigqigqa ezinkantolo ivika izagila ezivela kwi-ANC. I-ANC yamangalela iMK iyisola ngokweba igama layo kodwa yafika yanqoba iMK enkantolo.Kuphinde kwavela elinye icala elangena eNkantolo eNkulu eThekwini, kubangwa uphawu lweMK nakhona futhi i-ANC yakhala ngaphansi.Kwenzeka konke lokhu nje iMK igila izimanga okhethweni oluqhubekayo njengoba kusabalwa amavoti."
    },
    {
        "content": "IZIKHALO ngokuhanjiswa kwezidingo kubantu nemibhikisho yamalungu omphakathi ekhala ngokugqoza kwentuthuko, kuthiwa ngezinye zezimbangela eziholele ekutheni uMnyango wokuBusa ngokuBambisana neNdaba zoMdabu KwaZulu-Natal umemezele umlekeleli kuMasipala Umdoni ngenhloso yokuwutakula.UMphathiswa walo mnyango uMfundisi Thulasizwe Buthelezi, kuthe izolo wamemezela uMnuz Dhanpalan Devaraj Naidoo njengomlekeleli, emva kokuthi kuthiwa isigungu esiphezulu kuhulumeni wesifundazwe sivumelene ngokuthi ufakwe ngaphansi kwesigaba somthetho u-154(1) woMthethosisekelo, olawula ukuthi kulekelelwe umasipala okubonakala ukhungethwe yizingqinamba.Ethula uNaidoo, uButhelezi umchaze njengonamava adingekayo njengoba ethe uneminyaka eyevile ku-30 esebenza komasipala okubalwa owesifunda Ugu noMdoni.“Kuke kwaba nemibhikisho kulo masipala abantu bekhala ngokugqoza kwentuthuko, ukuntuleka kwamanzi, amaholo angefani kubasebenzi nokunye. Isigungu esiholwa wuNdunankulu uMnuz Thami Ntuli sithathe isinqumo sokuthi uhulumeni wesifundazwe ungenele kulo masipala ngaphansi kwesigaba somthetho 154 (1). U-Naidoo usemnkantshubomvu emsebenzini othinta omasipala ngakho amava akhe awangabazeki,” kusho uButhelezi.Uthe lo masipala ukwabahamba phambili kwezokuvakasha ngakho kumele uphathwe ngendlela kuphinde kuhanjiswe izidingo kubantu okuyilokho abatshalizimali abafuna ukukubona.Umasipala uphethwe yi-ANC okuthe ngokhetho lohulumeni basemakhaya ngo-2021, yathola izihlalo ezingu-18.UButhelezi obehambisana neMeya uNkk Mbali Cele-Luthuli, uthe ukungenela kwesigungu esiphezulu sikahulumeni wesifundazwe kwamukelwe ngezandla ezimhlophe yiwona wonke amaqembu.Kwenzeka lokhu nje ezinyangeni ezimbili ezedlule i-DA beyihlabe ikhwelo ifuna kufakwe lo masipala ngaphansi kweso lomlawuli, ngokwesigaba somthetho u-139(1)Phakathi kwezinto leli qembu ebelikhala ngazo, ukugqoza kokuhanjiswa kwezidingo nokungalungiswa kwengqalasizinda.Okhethweni lokuchibiyela ku-ward 15 kuwo lo masipala obelungenyanga edlule, i-DA iyibuyisile le ward njengoba yayinqobe ngo-2021."
    },
    {
        "content": "KULEZI zinsuku abantu abaningi bayazifela ngokuba nesikhumba esibusheshelezi esikhazimulayo abaningi abakubiza nge-glow.Ezinkundleni zokuxhumana kunamakhasi amaningi aluleka ngezinto ongazisebenzisa uma ufuna ukuba nesikhumba esinje, kusukela ekususeni izinduna, amabala, nokukhanyisa isikhumba esinezisihla.Abantu basebenzisa izinto eziningi ukuze babe ne-glow njengokuphuza amaphilisi athile nokugcoba kodwa muva nje abasendimeni yokuzicwala bathi indlela engenisile yokuzicwala yokwenza isikhumba sibe bushelelezi ukusetshenziswa kwamavithamini angangeni ngomlomo kodwa afakwa ngemijovo emincane kujovwe isikhumba okwaziwa nge-micro-needling,ebuye yaziwe nge-collagen induction therapy.Kule ndlela kusetshenziswa izinaliti ezincane ezikwi-micro needling pen. Phakathi kwezinto ezenziwa ile ndlela yokuzinakekela  ukwenza isikhumba sibe bushelelezi, ukususa izibazi, ukusiza isikhumba ukuthi sikwazi ukumunca masinyane imithi yokwelapha isikhumba, ukhilimu wokugcoba noma ukusikhuthaza ukuthi sikwazi ukukhiqiza i-collagen ngokwaso.UNksz Philile Ngcobo wenkampani ecwala isikhumba kusetshenziswa izindlela ezintsha kuzo okukhona nayo imicro-needling, iSkinPlus,  uthe ezinalitini ezincane ezingena esikhunjeni kusuke kunengxube yamavithamini ahambisana nokuthi umuntu ufuna ukwenziwani nokuthi ufuna ukuzuzani.\" Kunamavithamini afanayo nalawa abantu abawaphuza ngomlomo, umehluko ukuthi wona angena ngqo esikhunjeni. Le ndlela yokwelapha noma ukuzicwala isingenisile nakwabamnyama abayiqondayo ukuthi isebenza kanjani. Iningi eliyisebenzisayo lineminyaka ephakathi kuka-20 kuya ku-30 bayisebenzisela ukuthi babe nesikhumba esibushelelezi,\" kusho uNksz Ngcobo.Uthe kunelinye iqembu elineminyaka engaphezulu kwengu-40 eliyisebenzisela ukuthi isikhumba salo singagugi ngokushesha ngoba kule minyaka isikhumba  esisebusweni sisuke sesiqala ukuthamba ngenxa yokuhamba kweminyaka.\" Kunabantu abafuna ukuthi bahlale bebukeka bebasha nabo bayisebenzisa kakhulu imicro -needling,\" kusho yena.Uthe lolu hlobo lokuzicwala alubizi kangako, kuya ngokuthi kufakwe maphi amavithamini emjoveni.\"Kunezindawo ezenza lolu hlobo lokuzicwala ngemali eqala ku-R350. Uma usaqala kudingeka ukuthi uye kanye noma kabili ngesonto. Ngokuhamba kwesikhathi uyisebenzisa ugcina usuya kanye ngenyanga noma kanye ezinyangeni ezintathu kuye ngokuthi usebenzisa maphi amavithamini,\" kuchaza uNksz NgcoboUqhube wathi into enhle ngalolu hlobo lokuzicwala ukuthi lulungele zonke izinhlobo zesikhumba futhi abukho ukungozi obungakanani kukho ngoba kufana nokuphuza amavithamini.\"Abanye baye bathi bezwa ubuhlungu esikhumbeni esiphongweni nasekhaleni, uma umpofu ubuso buba bomvu  ngesikhathi uqeda ukwenza kodwa uma unesikhumba esizothile akubi khona okubonakalayo,\"  kusho yena."
    },
    {
        "content": "IHHOVISI likaMengameli lithi awehle amaphaphu asisibi isimo kuNgqongqoshe kaGesi uDkt Kgosientsho Ramakgopa owehlelwe yingozi yemoto.IHhovisi likaMengameli lithi uRamakgopa ube sengozini ephuma eNorth West eya eGauteng nabaqaphi bakhe. Isitatimende sikhomba ukuthi nakuba ithintekile imoto ebinongqongqoshe  kodwa akalimalanga.“Bonke abebesemotweni baphuthunyiswe esibhedlela beyoxilongwa kodwa uNgqongqoshe udedeliwe akalaliswanga esibhedlela,’’ kusho isitatimende.Bathe uNgqongqoshe usesimeni esikahle futhi ufisele bonke abathintekile ukululama ngokushesha. Izikhulu zikahulumeni ezigadwayo sezivamile ukuba sezingozini zomgwaqo. Owayeyiphini likamengameli uMnuz David Mabuza waphuma kukubi emotweni ehlelwe yingozi.Owayengumengameli uJacob Zuma usanda kuba sengozini yemoto lapho omunye umshayeli kuthiwa washayisa izimoto zakhe. Lo mshayeli waboshwa wavela enkantolo ngecala lokushayela budlabha.UDkt Ramakgopa uqokelwe esikhundleni ngoMashi ngonyaka odlule kwathiwa uzobhekana ngqo nenkinga kagesi.Kwaba nomsindo omkhulu ngokuqokwa kwakhe amaqembu aphikisayo ethi  kwandiswa ongqongqoshe mahhala nje. Bekuqala emlandweni kahulumeni wakuleli ukuthi kube nongqongqoshe kagesi.Kwenzeka konke lokhu nje kusanconywa ukuthi ukucinywa kukagesi kusamile."
    },
    {
        "content": "KUDUMA amakhanda emndenini wakwaNgubane, eMabomvini, eMsinga, ngenxa yokubhujelwa wumuzi, okhongeleke kwiqukubula lomlilo ongaziwa ukuthi ushiswe wubani, kwasha uR13 000 wemali yestokofela somama bendawo ebithukuswe kuwona. Lilandisa Isolezwe Ngempelasonto ngokubehlele ilungu lomndeni elihlala eFree State ngokufunda, uNksz Londeka Ngubane, uthe lesi sigameko senzeke kuleli sonto.“Kuthiwa kuqubuke umlilo wequbula kwathi ngenxa yomoya obunamandla, umlilo wathungeleka ngokushesha, wafinyelela ekhaya. Kushe izindlu ezintathu eziwolawondi okuhlala kuzona umama nezingane zakwethu eziyisikhombisa,” usho kanje.Eqhuba, uthe kusize ukuthi bekusasekuseni, wunina obesele yedwa ekhaya, izingane zisesikoleni, wakwazi ukuphulukundlela ukuzisindisa engozini yomlilo. Nokho ngenxa yobukhulu bomlilo, zishe zaphela izindlu zakubo ezintathu nempahla ebiphakathi.“Kushe cishe yonke impahla ebisendlini, kwasha ngisho imali engaphezudlwana kukaR13 000 yestokofela ebigcinwa wumama ekhaya, eyehlukaniswa ekupheleni konyaka namakhosikazi endawo,” kusho uNksz Ngubane.Leli phephandaba liyibonile ividiyo ekhombisa kusha lezi zindlu ezingolawondli, zivutha umlilo ngaphandle nangaphakathi, impahla ebiphakathi ingasabonakali, isiwumlotha. Kusale indlu yomxhaso nezindonga zenye eyakhiwayo.Uthe ukhathazekile futhi kumphatha kabi ukwanda kwezigameko ezinje zokuqubuka kwemililo yequbula endaweni, nokugcina kungaziwanga ukuthi kuqalwe wubani, ekubeni kube kuyiqeda imizi yabantu endaweni yangakubo.“Nakuba akulalwa phandle nje, sisizwe wukuthi kusale indlu eyodwa yomxhaso ebilala izingane nosekuzophoqa ukuthi kunqwatshelwane kuyona. Siyishumi uma sekubuye mina ekhaya nobaba osebenzela eDundee,” usho kanje.Unxuse noma wubani ongakwazi ukubasiza ukufaka isandla ukuze bakwazi ukuthola izimpahla nokudla ukuqhuba impilo.Kuthintwa okhulumela uMnyango wezokuBusa ngokuBambisana neziNdaba zoMdabu esifundazweni, uMnuz Senzelwe Mzila, ukuzwa ukuthi usezwile yini ngalolu daba, ucele ukuthi athunyelelwe imininingwane ephelele ukuze abone ukuthi bangangenelela kanjani. "
    },
    {
        "content": "Baphenduke ondinga sithebeni abomndeni obuqashise osolwa ngokubulala ingane (7), ngesikhathi beshiselwa umuzi eDumisani Makhaye, eMpangeni, ngoLwesine.Owomndeni, uNksz Samke Khumalo, udalule ukuthi emva kwalesi sehlo, baphoqelekile ukuthi bayokhosela kwezinye izindawo eziphephile.Echaza ngesigameko, uthe senzeke bengekho ekhaya.“Bengisemaphoyiseni, ngashayelwa ucingo ngomunye umngani wami ethi ekhaya kuyasha,” kusho uNksz Khumalo.Uveze ukuthi umuzi wakubo uke wagadwa ngamaphoyisa usuku lonke emva kokutholakala kwesidumbu sikamufi, umphakathi ufuna ukuwucekela phansi.“Babewujikijela ngamatshe, bezama ukuphihliza amawindi,” kusho uNksz Khumalo.Uthe kwangenelela amaphoyisa, ebakhuza ukuthi umnikazi womuzi akanacala futhi konke akuyekelwe ezandleni zawo.“Sibona ukuthi anele ahamba, baqala phansi,” kusho uNksz Khumalo.Usole owesifazane ambize ngegama ethi wuye ophehle udweshu ezinkundleni zokuxhumana.Uthe lona wesifazane ubesabalalisa ulwazi olungelona, ethi ingane iqotshiwe yenziwa izicucu, nokuyinto athi igovuze umphakathi, baqala phansi badinwa.Uveze ukuthi umsolwa owayengasolisi, wayedabukisa njengawo wonke umuntu ngesikhathi kucingwa ingane.Uthe kwaze kwaba yintambama lapho amthumelela khona umyalezo, oyindida, naphuza ukuwubona ngenxa yokucisha kweselula, iphelelwe yi-battery.Uthe bekusaphele izinyanga ezintathu lona wesilisa eyisiqashi kubo, nokho wathi ubevame ukuchitha isikhathi esiningi emzini wentombi yakhe eyinesi.Uthe bekungakaze kube khona okusolisayo ngaye njengoba ebekhonze ngisho ezakubo (kaSamke) izingane ezineminyaka emine (eyintombazane) neyishumi (engumfana).Umthombo weSolezwe  uveze ukuthi umphakathi ushise umuzi emva kokuzibuza imibuzo engaphenduleki ngesigameko.“Kuningi umphakathi ozibuza khona. Isibonelo nje, ukuthi umastende waze nini ukuthi kunesidumbu sengane emzini wakhe?” kusho umthombo.Uthe umastende wathi ingane yaphuma yahamba emva kokuyithuma amaphilisi ezinhlungu.“Umbuzo uthi, uma iphume yahamba, uyithole kanjani pho umfana ohlala ngasesangweni? Kunokushayisana kwezikhathi kusuka ngesikhathi umfana azicebe ngaso u-06.50pm ntambama kuze kuba umama (umastende) ubikela amaphoyisa ngoba esewabona,” kusho umthombo.Okhulumela umndeni kamufi, uMnuz Sandile Mhlongo, uthe akukho angakuphawula ngokushiswa komuzi ngaphandle kokuthi ababandakanyeki, isigameko senzeke bebematasa namalungiselelo omngcwabo.Umufi uZanokuhle Khumalo (7) ungcwatshwe ngeSonto. Waduka ngoMsombuluko, evakashele kwamastende. Isidumbu sakhe esasixhishwe kuplasitiki satholwa ngaphansi kombhede endlini yesiqashi, esagcina siboshwa, sesibalekile."
    },
    {
        "content": "UMENGAMELI uCyril Ramaphosa  uthi kuningi okusengenziwa ukuqinisekisa ukuvikelwa kwamalungelo abantu baseNingizimu Afrika.URamaphosa uthe yize kukuningi okwenziwe kule minyaka engu-30 eyedlule, lide ibanga okusafanele lihanjwe.Ukusho lokhu ngesikhathi evula ingqungquthela ebibizelwe ukuzobhunga udaba lwamalungelo abantu.URamaphosa uthe inkohlakalo nokungahanjiswa kwezidingo emphakathini  kuphazamisa imizamo yokuvikela amalungelo abantu.“Siyavuma ukuthi kuningi okusadinga ukwenziwa. Inkohlakalo nokwehluleka komasipala ukuhambisa izidingo, kubukela phansi imizamo yokuvikela isithunzi sabantu bakuleli.“Sonke sihlalelwe umsebenzi omkhulu wokuvikela amalungelo abantu. Abantu bakithi kufanele bathole zonke izidingo zabo. Yinde indlela esasihlalele. Sineminyaka engu-30 sathola inkululeko, nesayithola emva kweminyaka eminingi siphila ngaphansi kohulumeni wobandlululo,” kusho uRamaphosa.Uthe eminyakeni engu-30 eyedlule kuningi okwenziwe ukuvikela amalungelo abantu nesithunzi sabo kule lizwe.Eminyakeni eyedlule uthe sasaziwa njengezwe elicindezela abantu, kodwa manje saziwa ngokuhlonipha amalungelo abo. Kufanele siziqhenye ngebanga eselihanjiwe.Uqhubeke ngokuthi ngaphansi kukahulumeni wentando yeningi kushaywe imithetho eminingi ethuthukisa abesifazane.“Namhlanje baningi abesifazane abaphethe izikhundla eziphezulu kuhulumeni nasezinkampanini ezizimele. Ngesikhathi sikahulumeni wobandlululo abesifazane babecindezelekile kakhulu. Miningi imithetho esiyishayile evikela abesifazane nezingane odlameni lwezobulili, ” kusho umengameli.Udalule nokuthi ingxenye enkulu yesabelomali sikahulumeni iya ekuvikeleni amalungelo abantu.Uthe baningi abantu manje asebethola ithuba lokufunda, abakwazi nokusebenzisa imitholampilo, ezikoleni kutholakala ukudla, futhi baningi abantu abathola izibonelelo.Uyivumile eyokuthi izibonelelo azanele, abantu badinga imisebenzi, uthe bayazama ukudala amathuba emisebenzi.Uthe isinqumo abasithatha sokweseka abantu basePalestine ngesikhathi kusuka impi eGaza ngoba bayazi ukuthi kunzima kangakanani ukuphila ngaphansi kukahulumeni wengcindezelo.Elakuleli lamangalela elakwa-Israel enkantolo yamacala amazwe omhlaba, liyisola ngokusoconga abantu basePalestine kulempi esidlule nemiphefumulo engaphezu kuka-30 000.“Nathi siphilile ngaphansi kukahulumeni wengcindezelo iminyaka eminingi. Maningi amazwe asesekela, silwela inkululeko. Inkululeko yethu kobe ayikagcwali kahle uma abantu basePalestine bengakakhululeki,” kuphetha uRamaphosa."
    },
    {
        "content": "ISIKHULU enkampanini yamaselula iVodacom, uNksz Pinky Vythilingam, esiwufakazi ecaleni lokufa kukaSenzo Meyiwa, sithi ukhona owayesebenzisa iselula kamufi esebulewe.UMeyiwa, owayengunozinti we-Orlando Pirates neBafana Bafana, wadutshulwa wabulawa ekubo kwentombi yakhe, uKelly Khumalo, eVosloorus, eGauteng, ngo-2014.Bahlanu abalisa abashushiswayo uMbuso okholwa wukuthi bathengwa bamkakisa okwenyamazane uMeyiwa bamjuqa. Icala lisesigabeni lapho uMbuso weneka khona ubufakazi ozimisele ukugojela ngabo abamangalelwa.UMshushisi woMbuso, u-Advocate Ronnie Sibanda, nguyena obeqhuba ufakazi ngemibuzo ngesikhathi kufikwa odabeni lweselula kaMeyiwa.UNksz Vythilingham uthe ubufakazi buveza ukuthi kunomuntu owenza ikhadi elisha leselula kaMeyiwa ngo-Okthoba 27 okuwusuku olulandela abulawa ngalo. Uthe kodwa akazi ukuthi wubani lowo muntu.“Lokhu kwenziwa esitolo esiseBenmore Gardens, ikhadi elisha lase lifakwa kwenye iselula, iNokia 3330 Classic. Kwashaywa izingcingo ezingu-63 ezaba yimpumelelo kusebenza lelo khadi,’’ kusho uNksz Vythilingham.Uthe ukuze umuntu akwazi ukwenza lolu shintsho kudingeka aphathe umazisi bese eveza ubufakazi bokuthi ikhadi leselula elakhe. Uthe kuphinde kudingeke nephepha lobufakazi bekheli ahlala kulona lowo muntu.UNksz Vythilingham uphinde waveza indaba kaKelly athe waxhumana nommangalelwa wesihlanu, uMnuz Fisokuhle Ntuli, ngaphambi kokubulawa kukaMeyiwa. Uthe ucingo lokuqala lwaba ngo-Agasti 2, 2014.Uthe olwesibili lwaba ngo-Okthoba 15, 2014 nokwaba yizinsuku ngaphambi kokujuqwa kukaMeyiwa. Ngesikhathi uNksz Vythilingham efakaza, kuvele ukuthi unomkhuhlane othanda ukumxina.Uthe esaqhubeka nokufakaza kwacaca ukuthi uxineka kakhulu kwavunyelwana ngokuthi icala liguqe. Kulindeleke ukuthi icala libuyele namuhla enkantolo."
    },
    {
        "content": "KUNUKWA ikhansela ngowesilisa obesekuyophela inyanga yesithathu enyamalele, isidumbu okukholakala ukuthi ngesakhe esitholwe sesonakele silaxazwe emafusini agudle ujantshi phakathi kwamafemu, KwaSithebe eMandeni ngeledlule.UMnuz Siyabonga Makhoba (40) kuthiwa ubegcine ukubonwa ngoFebhuwari 7 kulo nyaka evakashele abangani bakhe.Isidumbu okukholakala ukuthi ngesakhe, kuthiwa sitholwe sisagqokiswe izimpahla ezifanayo nayenyamalale ezigqokile, sesingasabonakali kahle.Umndeni kaMakhoba usola ikhansela lenye yama-ward KwaSithebe, njengoba ngesikhathi edukile, bekunamahlebezi okumsongela.Lamahebezi alandele emva kokungavumelani ngemali ikhansela okwakumele liyikhokhele umufi ukuze acishe icala lokushaya, ukuzama ukubulala nokuthumba ayelithwese lona.Kusolakala ukuthi ikhansela lenza lokhu limsola ngokweba uthayela walo.Umfowabo kamufi uMnuz Mthoko Makhoba, elandisa Isolezwe uthe ngoNovemba nyakenye umsolwa nabangani bakhe bathumba umufi.Kuthiwa bamhudula ngemoto bembophe izandla nezinyawo bamshaya bemsola ngokuthi untshontshe uthayela, okuthe ngokuhamba kwesikhathi kwavela ukuthi awuthathwanga uyena.“Emva kwalokho sihlanganile, kuvulwe icala emaphoyiseni aseSundumbili, nokuthe ngoJanuwari 14,  ikhansela lahlangana nomndeni lifisa ukuthi kucishwe icala. “Umfowethu ufune u-R50 000 ngokulimala kwakhe, ikhansela lathi lingamkhokhela u-R25 000 kwagcina kungabonwanga ngaso linye, kwaba ukuthi umufi uyaqhubeka necala,” usho kanje.Uthe bezwe ngabathile ukuthi ikhansela lisonga ngokuthi ngeke liqedelwe umsebenzi yi “phara” lona.Kusaphele amasonto amathathu emva komhlangano, umufi wanyamalala njengoba isidumbu okusoleka ukuthi ngesakhe sitholwe ngeledlule.UMakhoba uphinde wagxeka umphenyi wecala ebelithweswe ikhansela ngokuhudula izinyawo ekuqoqeni ubufakazi njengoba ifomu lokulimala i- J88,  (Isolezwe elilibonile) likhombisa ukuthi umufi wayelimele kabi ngesikhathi evulela umsolwa icala.Uveze ukuthi batshelwe ukuthi icala elithweswe ikhansela lihoxisiwe ngenxa yokushoda kobufakazi, kanti lolu lwazi lufinyelele emndenini umufi esanyamalele isidumbu singakatholwa.Yize umndeni uthumelele intatheli yonke imininingwane ngokubikwa kwecala elithweswe ikhansela lokushaya, ukuthumba nokuzama ukubulala umufi, okubalwa nenombolo yecala elivulwe esiteshini samaphoyisa eSundumbili, amaphoyisa aqinisekise ukutholwa kwezinsalela zesidumbu somuntu.Okhulumela amaphoyisa KwaZulu-Natal uConstable Thenjiswa Ngcobo, uthe amaphoyisa aseNyoni avule idokodo lophenyo ngokufa komuntu."
    },
    {
        "content": "UNDUNANKULU waKwaZulu-Natal, uNkk Nomusa Dube-Ncube ukhuthaze izakhamizi ukuthi zingavumi kube nabantu abasebenzisa ugesi wezinyokanyoka ukuze zigweme ukuthi ucishwe.Ukhulume kanje eseNtshanga, eThekwini ngoLwesibili ebusuku ehlangene nomphakathi.Ubekade ebungaza nawo ukuthi sekuyakhanya emuva kwesikhathi esiwunyaka nezinyanga ezine lendawo ingenawo ugesi.Kuthiwa lokhu kubangelwe wukuqhuma kwesiphehlamandla sikagesi ngenxa yabantu ababekade bezixhumele ugesi ngendlela engekho emthethweni. Kuvela ukuthi i-Eskom, okuyiyona ephakela ugesi lendawo, iyalele umuzi ngamunye ukuthi ukhokhe uR3 000 ukuze kulungiswe isiphehlimandla sikagesi ebesicekeleke phansi.“Umphakathi akufanele wenze izinto ezingekho emthethweni. Kukhona abantu abawukhokhelayo ugesi bese kuba khona labo abawuntshontshayo.“Ukukhokhiswa kwabo, (okwenziwe yi-Eskom), sekuzodala ukuthi wonke umuntu azibophezele, angavumi kube nabantu abawuntshontshayo ngoba naye yimali yakhe lena ayikhokhile, kuthengwa itransformer,” kusho uNkk Dube-Ncube.Uxwayise wathi umphakathi uzoba nenkinga uma ungayinakekeli ingqalasizinda yawo.Uveze ukuthi i-Eskom inomgomo wokuthi uma kusha i-transformer yenza uphenyo ithole ukuthi bangaki abantu abasebenzisa ugesi.Kuthiwa emuva kwalokho ibe isilungiswa kodwa uma iphinda isha, kumele umphakathi ukhokhe.“Siwuhulumeni kube nomnikelo esiwenzayo ukuhlangabezana nomphakathi (waseNtshanga) ngoba sebekhombisile ukuthi bazimisele ukukhokhela ugesi futhi angabi khona owebayo.“I-Eskom ibatshelile ukuthi uma iphinda isha i-transformer, abayisebenzisayo bazokhokha ngokuphindwe kabili imali yokuyilungisa,”kusho uNdunankulu.USomlomo kaMasipala waseThekwini, uMnuz Thabani Nyawose uthe indawo yaseNtshanga ingezinye ezihlinzekwa ugesi i-Eskom ngakho kuba lukhuni ukuthi umkhandlu ungenelele uma kunezinkinga zawo.UNyawose uthe ukujabulele ukungenelela kukaNdunankulu noNgqongqoshe kaGesi (Dkt Kgosientsho Ramokgopa) enkingeni ebikhungethe lomphakathi.Uveze ukuthi ziningi ezinye izindawo ezinenkinga efuze eyaseNtshanga okubalwa kuzona eNtshongweni, eMgababa, eMagabheni, eLovu nezinye ezihlinzekwa ugesi i-Eskom.“I-Eskom ikhala ngokuthi abantu bayawuntshontsha ugesi, abawukhokheli. Siwumasipala siqale umkhankaso wokufundisa abantu ngobubi bokungawukhokheli ugesi.”Sinomsebenzi omkhulu wokufundisa abantu ngokubaluleka kokukhokhelwa kwezidingongqangi zikahulumeni,” kusho uNyawose.Uthe banethemba lokuthi nakulezi ndawo ezingenawo ugesi undunankulu uzobasiza ekutheni ubuye ngokushesha."
    },
    {
        "content": "KUNXENXWE amakhosi ukuba alekelele ngokudayisela osomabhizinisi abanezihlelo  zokwakha izinxanxathela zezitolo umhlaba ukuze kulethwe umnotho ezindaweni  zomphakathi.Amalungu omphakathi waseHluhluwe nakwaHlabisa asabeke ithemba lawo ezitolo ezisedolobheni kuphela. Lokhu kudalwa ukuthi yizo kuphela ezikhona kule ndawo nokuphoqa ukuthi ahambe ibanga elide uma efuna ukukuthenga.Emcimbini wokuthuthukiswa komphakathi obusezinkundleni yezemidlalo, eCwakeme, KwaHlabisa kwethulwe izinhlelo zakamumva zomkhandlu. Ngazo kuhloswe ukunqanda usizi  olukhungethe amalungu omphakathi wakulezi zindawo.Phakathi kwalezo ezibalulwe kulo mcimbi kubalwa ukwakhiwa kwezinxanxathela zezitolo eHluhluwe nakaHlabisa.Ikhansela lendawo uMnuz Jeremiah Msizana obengomunye wabebehambele umcimbi, uthe umphakathi ungakuthokozelela kakhulu ukubona kusondela izinxanxathela zezitolo emakhaya ngoba kungenza isimo sempilo sibe ngcono kakhulu.“Njengamanje azikho izindawo ezidayiswayo emakhaya kodwa ezisadayisiwe ngezomkhandlu.  Yingakho- ke sicela kakhulu emakhosini ukuthi angenelele  ezinhlelweni zokudayiswa komhlaba odingwa osomabhizinisi abanezinhlelo zokuletha intuthuko emakhaya,” kusho uMsizana.Uthe ukudayiswa kwazo kuzolekelela kakhulu ekutheni kuthuthuke umphakathi futhi kuphucuzeke nesimo sempilo emakhaya.Imeya yaseBig 5 Hlabisa, uMnuz Comfort Nkosi, uthe umkhandlu  uhlose ukuqoqa uR2 million ngomhlaba ohlele ukuwudayisa.“Leyo mali iyosilekelela kakhulu ukubhekana nesikweletu sama- rates esingu R32 million,” kusho uKhumalo.Amalungu omphakathi abefike ngobuningi bawo kulo mcimbi abegqoke izikibha zeqembu le- IFP ebezibukeka zizintsha.Amanye awo abegqoke  amajazi abizwa ngezimpulampula ezinobuso bomholi we-IFP ongasekho uMangosuthu Buthelezi.Esangweni  lale nkundla yezemidlalo ubukhangwa yitende elincane le-IFP lapho abantu bebebhalisa kulo abanye bethatha nobulungu beqembu.Ilungu lomphakathi uNksz Balungile Ngema waseCwakeme ubonge ukuzisondeza kommkhandlu kubantu. Unxenxe iziphathimandla zezokuphepha ukuthi zilusukumele phezulu udaba lokulahleka kwezingane endaweni.“Okuningi kuhlukumeza thina singabesifazane futhi kubuhlungu ngoba namanje enye yezingane ayikatholakali,” kusho uNksz Ngema obekhala ngokunyamalala kwabantu endaweni ngenxa yobugebengu ."
    },
    {
        "content": "ZIKHATHAZEKILE izikhulu zoMnyango wezokuThutha KwaZulu-Natal ngokuthi njalo uma kunemicimbi emikhulu ehlanganisa izinkumbi zabantu kubakhona abantu abalimalayo.Lokhu kulandela ingozi yamabhasi okulimale kuyo inqwaba yamalungu e-IFP ngeSonto ekuseni abelibhekise eralini yaleli qembu enkundleni yemidlalo iMoses Mabhida eThekwini.Ngokwemibiko kuthiwa amabhasi amathathu abelibangise kule rali yokwethulwa komqulu wezethembiso zokhetho, ashayisane ngaseGingindlovu kuN2.Okhulumela uMnyango wezokuThutha uMnuz Kwanele Ncalane, uzwakalise ukukhathazeka ngezingozi ezibakhona uma kunemicimbi efuze le.Uthe abashayeli kumele bandiswe uma bezohamba amabanga amade.Uveze ukuthi abanye basuke sebekhathele bese kudaleka izingozi.“Sinxusa abahleli bemicimbi ukuthi baqinisekise ukuthi babili abashayeli abasuke bezoshintshana uma bezohamba amabanga amade ukuze baphumule. Abanye uthola ukuthi bahamba amabanga amade, abanye ngisho ebusuku ngakho basuke bekudinga ukuphumula.” Uthe akekho oshonile kule ngozi ngaphandle kwabalimele.Ngokombiko wabezimo eziphuthumayo bakwa-IPSS Medical Rescue, bangu-36 abalimale kule ngozi eyenzeke ngabo-9 ekuseni.Okhulumela abe-IPSS uNksz Samantha Meyrick, uthe bayisishiyagalombili abaphuthunyiswe esibhedlela, abanye belimele kanzima. Uthe abanye bebenemihuzukwana nje wathi abanye babalaphele endaweni yesehlakalo. I-ANC esifundazweni ifisele abalimele ukwelulama okusheshayo.Kwenzeka lokhu nje ngenyanga edlule kushone abalandeli be-ANC abayisishiyagalombili, ngesikhathi bephuma eralini yokwethulwa komqulu wezithembiso zokhetho eyayikule nkundla. Ibhasi yayilibangise eMpumalanga kanti ingozi yenzeka emgwaqweni uR33 eDumbe.NgoJanuwari kwashona abalandeli abayisithupha be-ANC ababeye emgubheni iJanuwari 8 eMpumalanga.Le ngozi yenzeka eLimpopo kanti ibhasi yayiya enkundleni yemidlalo iMbombela.  "
    },
    {
        "content": "BAKHALA ngobunzima oMasipala baKwaZulu-Natal abathi bakweletwa yiminyango kahulumeni u-R3 billion. Usihlalo wenhlangano yomasipala, iSA Local Government (Salga) KwaZulu-Natal, uMnuz Thami Ntuli uthe omasipala nabo sebephoqeleka ukutsheleka imali abazoyisebenzisa ngesikhathi besalinde ukuthi iminyango kahulumeni ibakhokhele.Ukusho lokhu ngesikhathi ekhuluma nabezindaba ngezinkinga ezikhungethe omasipala, izolo eThekwini.UNtuli uthe kungokokuqala emlandweni ukuthi  isikweletu seminyango kahulumeni sifike kuR3 billion.Iminyango ekweleta kakhulu owezeMpilo, owezeMfundo nowezeMisebenzi yoMphakathi.Isikweletu esikhulu esamanzi, kube esama-rates nesikagesi.Uthe sekuyinto eyejwayelekile ukuthi omasipala bazithole bephoqeleka ukudala izikweletu ngenxa yokwanda komkhuba wokungakhokhi ngesikhathi kweminyango kahulumeni.“Indlela omasipala abenza ngayo isabelomali sabo, basenza bebala nemali abasuke bezoyiqoqa. “Uma iminyango kahulumeni namabhizinisi behluleka ukukhokha ngesikhathi, kuphoqa omasipala ukuthi bayodala izikweletu ukuze kungaphazamiseki izinhlelo zentuthuko abasuke bezihlelile.”“Ukunyuswa kwemali ekhokhwa uma uboleka imali ifike ngesikhathi esinzima komasipala. Imali inyuswe ngesikhathi kunesidingo esikhulu komasipala ukuthi batsheleke imali ngenxa yokungakhokhi kweminyango kahulumeni.“Kuyasikhathaza ukuthi ayikaze yehliswe namanje imali ekhokhwa uma uboleka. Lesimo siphazamisa ukusebenza komasipala,” kusho uNtuli.Uqhubeke ngokuthi imali enkulu ekhokhwa uma kubolekwa, yenza kube nzima komasipala ukuyibuyusela.Isikhulu esiphezulu kwiSalga KwaZulu-Natal, uMnuz Sabelo Gwala uthe sikhula ngamandla isikweletu seminyango kahulumeni.“Ngonyaka owedlule isikweletu besingu-R2,5 billion, manje esingaphezu kuka-R3 billion. Kuke kwakhona isikhathi lapho khona isikweletu besiphansi, singuR500 million.”“Uma omasipala bethi babasela izikweletu, bayaye batshelwe ukuthi imali inikezwe imikhandlu yabazali (ezikoleni).“Uma bethi bakhuluma nemikhandlu yabazali, imikhandlu yabazali, ibatshele ukuthi ayikayitholi imali. Yingakho- ke kwesinye isikhathi kuyaye kuze kuphoqe ukuthi omasipala bavale amanzi,” kuqhuba uGwala.Uthe bayayeseka imikhandlu evala amanzi eminyangweni kahulumeni ekweletayo.“Ayikho enye indlela omasipala abangenza ngayo ukuze bakwazi ukuqoqa izikweletu zabo,” ephetha."
    },
    {
        "content": "LUSEYINZUKAZIKEYI olokuthola ummeli ephoyiseni likaMasipala weTheku elisolwa ngokugwaza libulale uzakwabo ebelithandana naye ngeledlule.Lokhu kuhlaluke izolo ngesikhathi livela eNkantolo yeMantshi yaseThekwini.UConstable Sizwe Ngema (27) kuthiwa wagwaza ephindelela uConstable Bianca Yolanda Khuzwayo (23) ngoMashi 31eflethini elisemgwaqweni uJoseph Nduli eThekwini.Umsolwa waqopha ivideo wayithumelela abambalwa abasondelene nomufi waphinde wayinameka ezinkundleni zokuxhumana.Ngesikhathi evela enkantolo kuqale kwavela ukuthi ukhona ummeli ozimele amtholile, okuthe sekufanele ammele, kwavela ukuthi ubuye wahoxa ngoba ubengakhokhelwe.UNgema ugcine etshela inkantolo ukuthi ubuyela esicelweni sakhe asenza ngeledlule sokufuna ummeli kahulumeni.Inkantolo enqume ukuthi lihlehliselwe u-Ephreli 15 icala, yathi uma esephinda evela enkantolo uNgema kuzobe kuzozwakala ukuthi isicelo sakhe basamukele yini abameli bakahulumeni.Ngesikhathi evela ngeledlule kwakugcine kungacacanga ukuthi usemisiwe yini emsebenzini noma cha.Kwathiwa ummeli kahulumeni angamthola uma eseyitholile incwadi emumisa emsebenzini, kwavela nokuthi uma engakayitholi, akangeni ohlwini lwabavumeleke ukuthola usizo lwabameli bakahulumeni.Ibigcwele phama inkantolo, kukhona amalungu omndeni kamufi, abenhlangano engenzinzuzo enikezela ngosizo lokwelulekwa ngengqondo iLifeLine, amalungu e-EFF nawomphakathi.Amalungu omndeni kamsolwa abengabonwa. Umsolwa ubebukeka edabukile, egqoke ijean, ishethi nejakhethi okushwabene.Ngesikhathi esehla ebuyela emgodini, uthe uyaqalaza lapho obekuhleli khona abantu abebehambele icala, wanxashelwa abantu abehlukene, abanye bembuza ukuthi usithathaphi isibindi sokulokhu eqalaza.Umndeni kamufi ubusasikhihla isililo. Kuzanywa ukukhuluma nomamncane wakhe, uNksz Nozipho Khuzwayo, izinyembezi zivele zagcwala amehlo wangakwazi nokukhipha izwi.Umamkhulu kaBianca, uNksz Mpume Khuzwayo, naye obebuye ahluleke ukuzibamba, zehle izinyembezi uthe namanje abakapholi ngento abayenziwe umsolwa.Ukhale ngokuthi nakho ukulokhu begqigqa ezinkantolo kubenza bangazizwa kahle.“Kusebuhlungu, angisiboni isidingo sokuthi silokhu sehla senyuka ezinkantolo ngoba uzivezile ngokwakhe ukuthi nguye umbulali,” kusho uNksz Khuzwayo zehla izinyembezi.Uthe akaqondi ukuthi yini ezolokhu iqulwa enkantolo ngoba abukho ubufakazi obudlula obokusabalalisa ivideo.“Bonke ubufakazi wazikhiphela yena. Angazi ukuthi yini ezolokhu ikhulunywa ezinkantolo,” kusho uNksz Khuzwayo."
    },
    {
        "content": "KUSHODE ozogadla kuqala enkantolo emuva kokuklolodelana ngamazwi phakathi kwamalungu omndeni wesosha elisolwa ngokubulala nabomndeni kamufi.Isosha loMbutho wezeMpi eNingizimu Afrika uMnuz Lwanda Zungu, licele ibheyili eNkantolo yeMantshi yasePinetown.Njengenjwayelo ulandwe ezitokisini wangena enkantolo wahlala phansi ebhokisini labasolwa.Kube sekungena abantu abazothamela icala. Kubona bekuhamba phambili udadewabo kaZungu, uNksz Lwanele Zungu nabomndeni wakhe.Kube sekungena abomndeni kamufi, uNkk Tania Msane-Zungu.Omunye wabakubo kamufi bekuthi akamudle amqede uNksz Zungu, wabanjwa abebehamba naye wamkhumbuza ukuthi kusenkantolo lapha angazithola esejeziswa kanzima.Yomibili lemindeni eganiselene ibe isihlala ngokwehlukana emabhentshini enkantolo kubonakala ukuthi ithibelene.Ummeli kaZungu, u-Advocate Muzi Mzelemu ubize uNksz Zungu ezokwethula ubufakazi.UZungu uvele wagebisa ikhanda wase echiphiza izinyembezi ngesikhathi ezwa ukuthi idonsa kanzima indodakazi yakhe kusukela aboshwa ngoJanuwari.UNksz Zungu uthe uyapatanisa ukuze ilale idlile futhi ikwazi ukuya esikoleni indodakazi yesosha eneminyaka engu-13.UZungu ugqunywe ejele laseWestville lapho etoke khona ngezinsolo zokuthi wadubula amahlandla ayisithupha wabulala inkosikazi yakhe, abanezingane ezimbili nayo, uNkk Tania Msani-Zungu.“U…(edalula igama lengane) akayijwayele impilo ayiphilayo manje yokuthi amukele ukuthi into ethile ayifunayo ngeke akwazi ukuyithola.“Unokuzivalela yedwa endlini athi ukhumbule uyise. Ufeyilile nasesikoleni nge-term yokuqala nonyaka.“Kunzima ngoba nonina wayo (ingane) engasekho emhlabeni. ULwanda ubemthanda futhi embiza ngontombikayise u(ebiza igama lengane),” kusho uNksz Zungu.Lowesifazane utshele iMantshi yeNkantolo yasePinetown, uGwendolyn Robinson ukuthi unezingane zakhe ezintathu azikhulisayo ngoR4 420 awuhola lapho esebenza khona nawo ongenele ukwenza zonke izidingo zomndeni.Uqhube wathi ubuye ahlephule emalini yesondlo sikahulumeni sabantwana bakhe ukuze enze izidingo zengane yesosha athe izindleko zayo zilinganiselwa ngaphezu kukaR3 000 ngenyanga.Ingane obekukhulunywa ngayo ekaZungu ayithola entombini, engazalwa wuNkk Msane-Zungu abanezingane ezimbili zabafana naye.Lezo izingane zabafana kuthiwa zathathwa abaKwaMsane emuva kwesigameko.“Ingane yashonelwa unina wayo ngo-Ephreli ngonyaka odlule. Emuva kwalokho ihlale noLwanda noTania emzini wabo. Selokhu kwenzeka isigameko isihlala nami,” kusho uNksz Zungu.Uveze ukuthi lentombazane yesosha iqale yafeyila uGrade 7 ngoDisemba, kumanje ihamba udokotela oyeluleka ngengqondo futhi idinga imishanguzo yokuthithibalisa i-sinus ewufuzo kulomndeni.Lo wesifazane uchaze ubhuti wakhe njengomuntu onenhliziyo enhle, obewusizo kubo bonke futhi ewunakekela umndeni wakhe.Uthe bangamemukela ngaphandle kokumbeka amabala emndenini uma ngabe inkantolo imnikeza ibheyili.Umshushisi u-Ehud-Jadon Francke ube esetshela imantshi ukuthi uzogadla ngencwadi efungelwe yomphenyi wecala.Lencwadi iphonselwe inselelo uMzelemu wathi uyacindezelwa uZungu, abukho ubulungiswa kokwenziwa umbuso obavukele esiswini njengotshwala uletha lencwadi abebeqala ukuyibona izolo.Ube esefaka isicelo esiphuthumayo sokuba avunyelwe uZungu ukuba agibele ebhokisini labasolwa ukuze aziphendulele kwasolwa ngakho kulencwadi.Uthe isicelo sebheyili akumele sibe njengomdlalo we-chess lapho kugodlelwana khona ulwazi. Imantshi ithe izokwahlulela namuhla ngalokho."
    },
    {
        "content": "KUQUBUKE impi yamazwi phakathi kwamalungu ekomiti lemigomo yePhalamende. Bekudingidwa ngokungasukunyelwa kwezinsolo zenkohlakalo ezibhekiswe kuSomlomo wePhalamende, uNkk Nosiviwe Mapisa-Nqakula.Amalungu aphikisayo abuze ukuthi yiziphi izinyathelo ezizothathelwa uNkk Mapisa-Nqakula, ngezinsolo zokuthi wagwazelwa cishe ngoR2 million? Kuthi imali wayinikezwa ngomunye usonkontileka owayethole ithenda emnyangweni wezokuVikela ngesikhathi usaphethwe nguSomlomo. Nakuba uNkk Mapisa-Nqakula ezichithile izinsolo futhi wazibophezela ekutheni uzobambisana nophenyo kodwa amalungu ePhalamende akhale ngokuthi kubukeka inganakwa eyezinsolo. UNksz Hlengiwe Mkhaliphi we-EFF, ubuze ukuthi yikuphi abakwenzayo ngezinsolo, wafuna ukuthi udaba lubhungwe izolo emhlanganweni.Ibamba likasomlomo uMnuz Cedric Frolick, liphendule ngokuthi udaba lusezithebeni zekomiti elibhekele ukuziphatha kwamalungu. UFrolick uthe uma kuwukuthi bayalubhunga udaba, bazobe bephula imigomo yekomiti okumele ilucubungule. Kodwa uNksz Mkhaliphi uthe ngeke avume ukuthi batshelwe ukuthi yiziphi izinto okumele bazixoxe nokungamele bazixoxe.Kujobelele uSotswebhu weDA uNksz Siviwe Gwarube, wathi bazofaka isikhalazo ekomitini lezokuziphatha kwamalungu ePhalamende. Wathi kumele sivikelwe isithunzi sePhalamende futhi wathi labo abatholakala benecala lenkohlakalo kumele babhekane nomthetho.UFrolick uchazile ukuthi ikomiti elibhekele ukuphenya izinsolo ezibhekiswe kuSomlomo, lagcina ukuhlangana ngo-2023, nakhona lahlangana izikhawu eziyisithupha. Uveze ukuthi kulo nyaka alikaze lihlangane.Lokhu kudale ukuthi amalungu avuke umbhejazane, abuza ukuthi ngabe bukhona yini ubulungiswa obuzokwenziwa yikomiti elihlangana izikhawu ezimbalwa ngonyaka?“Asikwazi ukuthi singahlala singenzi lutho kunezinsolo ezinzima kanje,” kusho uNksz Mkhaliphi.USotswebhu we-ANC uNksz Pemmy Majodina, uvikele uNkk Mapisa-Nqakula, wathi akumele izinsolo ezingakaqinisekiswa ziphenduke inkundla yokunqakisana ngamazwi.UNksz Gwarube uthe uma ikomiti limthola ukuthi kumele aphendule ngezinsolo uSomlomo, kumele kuqale uhlelo lokumsusa esikhundleni.Okhulumela uSomlomo uMnuz Mike Ramagoma, uthe uma kunophenyo olwenziwayo uNkk Mapisa-Nqakula uzobambisana nalo futhi uzophendula yonke imibuzo. Kepha, uRamagoma ukuqinisekisele ukuthi usomlomo umsulwa ezinsolweni asolwa ngazo."
    },
    {
        "content": "KUSUKE esinamathambo izolo ngaphandle kweNkantolo yeMantshi yaseThekwini, umndeni wephoyisa likamasipala okuboshwe isoka lalo nalo eliyiphoyisa ubona umndeni kamsolwa. Umsolwa, uMnuz Sizwe Ngema (27) ubevele okokuqala enkantolo ngecala lokubhokoda ngommese uNksz Yolanda Biancha Khuzwayo (24) waze wafa eflethini lakhe (umsolwa) elisenkabeni yeTheku, ngeSonto.Unina omncane kaYolanda, uNksz Nozipho Khuzwayo, wehlulekile ukuzibamba wafokofisa umndeni kaNgema, ewubuza ukuthi yini oyilande enkantolo.“Ninesibindi sokuzokweseka umbulali. Yini nje enizoyenza enkantolo?” kusho uNozipho, zehla izinyembezi ebakhomba ngomunwe. Abomndeni kamsolwa abebekhuluma abazange baphendule, bebebukeka bedabukisa. Ekhuluma nabezindaba ngaphandle kwenkantolo uveze ukuthi ezinsukwini ezimbalwa ngaphambi kokubulawa kukaYolanda, ubethe ufuna bahlale phansi baxoxe ngokuthile.Uthe usho lokhu ngesonto eledlule, umufi ehambe ngemoto nomsolwa, nokulapho aqaphele khona ukuthi umsolwa “unehlo likaSathane”.Uveze ukuthi umsolwa wamkluluza ngesikhathi ebuza uYolanda ukuthi bangabangani kuphela yini benomsolwa, maqede waphendula ngelithi: “Sizoxoxa ngeSonto mamncance”.“Ngakhuluma nje ngahlwayela, ngithi oyoke akuthinte Yolanda uyobe uthinte mina uqobo nomndeni wonke, wangithi klulu ngehlo likaSathane lo mfana,” kusho uNozipho.Uthe uyasola ukuthi umufi ubezokhuluma ngento ebalulekile, abezodinga ukuthi ambonise kuyo.Ephawula ngekhulunywa ezinkundleni zokuxhumana yokuthi umsolwa ubulale umufi ngenxa yokuthi uthole ukuthi ingane ayikhulelwe bekungesiyo eyakhe nokuthi uhushule isisu, uthe kufikile kubona. “Kufikile ngabangani. Engikwaziyo ukuthi uYolanda ubengeke athathe isinyathelo esithize, ngaphandle kokuthi akhulume nami. Ngikholwa ukuthi isizathu sokuthi athi uzokhuluma nami ngeSonto, ubefuna ukwendlala udaba oluthile, acele ngimbonise.“UYolanda uvame ukuza kimina uma efuna ukuboniswa kukho konke, ukube ubefuna ukuhushula isisu, ubezoza kimina azongitshela,” kusho uNozipho.Uthe okubadina kakhulu ukuthi umsolwa unazo ezinye izingane kwabanye abesifazane angazondli.“Kodwa unesibindi sokubeka isizathu sokuthi ubulele ngoba bekuzohushulwa isisu?” kubuza uNozipho.Uqhube wathi uma umsolwa evela emndenini ophilayo kufanele umbonise ngokuthi akavele alivume icala, kungalokhu kugqigqwa izinkantolo, liqulwa ngoba uze wafaka ngisho ne-video ezinkundleni zokuxhumana ukuthi kubone wonke umuntu.“Kukhombisa ukuthi ubezishaya isifuba ngakwenzile, bekungesilo iphutha kodwa ukwenze ngenhloso,” kusho uNozipho.Udadewabo kaYolanda, uNksz Philasande Khuzwayo, uthe umufi ubengumuntu onenhliziyo enhle, engakuthandi ukulwa, kubethusile ukuthi abulawe ngesihluku esinje.Udalule ukuthi umufi nomsolwa baqale ukwazana ngesikhathi beyofundela ubuphoyisa, bagcina sebethandana.Uveze ukuthi ubulawa nje, yena ubezitshela ukuthi umufi nomsolwa sebahlukana kulandela ukumxwayisa kwakhe ngabantu besilisa abanodlame.“Emva kokungixoxela ukuthi baxabene, wamshaya, ngamtshela ukuthi akamyeke ngoba uma umuntu wesilisa eke waqala washaya, akabe esayeka. Ubengasangixoxeli lutho ke ngothando lwabo ngoba ngaqinisa ubuso ngamtshela ukuthi kungagcina kuphume umphefumulo. Ngakho ngithukile ukuthi ilo, ngoba mina bengizitshela ukuthi abasathandani,” kusho uPhilasande.Uqinisekise ukuthi ubekhulelwe, wathi nakuba engazi kahle ukuthi izinyanga bese zingaki, kodwa bese kuqala ukubonakala.Uphinde waveza nokuthi umufi ubenengane yomfana eneminyaka eyisihlanu, ayithola ngaphambi kokuthandana nomsolwa.Ngaphakathi enkantolo bebesidinda buthule isililo, ngesikhathi umsolwa emi phambi kwemantshi, efake i-jean, nesikibha esi-maroon esibhalwe ukuthi ‘Living My Best Life’.Icala lihlehliselwe u-Ephreli 9, ukuthi umsolwa afake isicelo sakhe sebheyili, nokuthi kuqinisekiswe ukuthi usemisiwe yini emaphoyiseni kaMasipala weTheku ukuze akwazi ukuthola usizo lommeli kahulumeni aveze ukuthi uyaludinga ngesikhathi evela izolo."
    },
    {
        "content": "KUPHAKAME imimoya, kwashoda ozogadla kuqala phakathi kukammeli nomshushisi phambi kwejaji ebeliqeda kugweba udilikajele unesi owathenga izinkabi ezabulala umyeni wakhe owunjiniyela.IJaji elibambile, uSolwazi Bonke Dumisa, ligwebe uNksz Nompumelelo Goncalves (31) eNkantolo eNkulu yaseThekwini, ngoLwesibili.UNksz Goncalves nomfowabo uNkosinathi Zungu (40) bagwetshwe iminyaka engu-10 ngecala lokuthumba, engu-20 ngecala lokuphanga kusetshenziswa udlame nodilikajele ngokubulala okuhleliwe.Lo wesifazane ubhanselwe ngeminyaka eyisishiyagalombili ngamacala amabili okuphazamisa ukusebenza kwengalo yomthetho.Wabika amacala angekho emaphoyiseni okungelokuduka komuntu nelokwebiwa kweveni kamufi uMnuz Nkosi Timmy Langa owayengunjiniyela kwaTransnet.Wathunjwa kwakhe ePinetown, ngoSepthemba 29, 2020, waklinywa ebulawa emahlathini asoZwathini, eNdwedwe ngalobo busuku. Ummeli kaNksz Goncalves, u-Advocate Mandla Luthuli, usukume waphonsela inselelo izigwebo ezinikwe lo wesifazane wathi ziqine kakhulu ekubeni usemncane, uyaqala ukwenza icala. Uthe kunobufakazi inkantolo engabamukelanga.Wenze nezinsolo zokuthi abagwetshiwe babona sengathi inkantolo ithathe kakhulu uhlangothi loMbuso, icindezela bona.Kusukume umshushisi, u-Advocate Krishen Shah, wakuchitha lokhu wabeka amaphuzu avumelana nokushiwo ijaji.Kulowo mnyama, uLuthuli usukumile ephikisa obekushiwo uShah, bobabili bemi ngezinyawo.Bajikijelane ngamazwi baze bakhombana. Ungenelele uDumisa wabakhuza, wathi abehlise umoya, kwahlatshwa ikhefu.Ubuye ekhefini uDumisa wasichitha isicelo ebesifakwe uLuthuli sokuba kubuyekezwe izigwebo."
    },
    {
        "content": "UKULAHLEKA kwezibhamu zamaphoyisa minyaka yonke sekuqubule isiphakamiso sokuthi zifakwe ubuchwepheshe obuthile, obuzokwenza ukuthi zisheshe zitholakale.Lesi siphakamiso senziwe yilungu le-EFF ePhalamende uDkt Mbuyiseni Ndlozi, belikhononda ngokwanda kokulahleka kwezibhamu zamaphoyisa. UNdlozi uphakamise ukuthi amaphoyisa ayibheke eyokuthi afake izibhamu zawo ubuchwepheshe beGPS, obuzokwenza ukuthi zisheshe zitholakale.UNdlozi ukhale ngokuthi amaphoyisa alahlekelwa yizibhamu emsebenzini abudedengu. Kuphinde kwaba nesiphakamiso sokuthi namaphoyisa uqobo kumele afakwe okuthile okuzohlonza lapho ekhona zikhathi zonke.“Njengoba izimoto zamaphoyisa zifakwe okuthile okwenza zisheshe zitholakale uma zilahlekile, kumele ibhekwe eyokuthi namathuluzi okusebenza okuyizibhamu zifakwe lobu buchwepheshe. Lokhu kuzokwenza ukuthi zisheshe zitholakale uma zilahlekile. Ziningi kakhulu izibhamu ezisabalele emphakathini okugilwa ngazo ubugebengu,” kusho uDkt Ndlozi.Ukusho lokhu izolo ngesikhathi ubuholi bamaphoyisa obuhlanganisa uKhomishana uGeneral Fannie Masemola, noNgqongqoshe wamaPhoyisa uMnuz Senzo Mchunu, buhambele umhlangano wekomiti lasePhalamende lamaphoyisa ukuyokhuluma ngesabelomali sonyaka.Emhlangannweni kuvele ukuthi njalo ngonyaka zibalelwa ngaphezu kuka-700 izibhamu zamaphoyisa ezilahlekayo.UMasemola uvumile ukuthi izimoto zamaphoyisa zinabo ubuchwepheshe bokwenza ukuthi zitholakale uma zilahlekile.“Indaba yokufaka lo buchwepheshe ezibhamini, yinto esizoyibheka. Ngonyaka kuhlaleka izibhamu ezingaphezulu kuka-700 zamaphoyisa. Sikwazi ukuthola izibhamu ezevile ku-22 000 ebezilahlekile ezihlanganisa nezamaphoyisa, nezabantu jikelele. Nendaba yokuthi sifake okuthile emaphoyiseni ukuze sazi ngaso sonke isikhathi ukuthi akuphi, yinto esizoke siyibheke,” kusho uMasemola. Emhlanganweni kuvele ukuthi nonyaka isabelomali somnyango sizofinyelela ku-R113 billion.Okunye okuvelile wukuthi ukugada ukhetho lohulumeni basekhaya nolukazwelonke obelungoMeyi nonyaka, beluhlinzekelwe uR290 million. Izinhlelo zokulwa nobugebengu zihlinzekelwe ngoR38 billion, ukuqapha imingcele kubekelwe uR2.5 billion, izinhlaka ezehlukene emaphoyiseni okubalwa iSpecial Task Force zibekelwe uR82 million, iNational Intervention Units ithole uR804 million, kwathi iTactical Response Teams yathola uR590 million kanti iPublic Order Policing ihlinzekwe ngoR4 billion.UMchunu uthe kubalulekile ukuthi kubanjiswane ukuze kuphume uhlelo oluhlanganisa uwonke wonke lokulwa nobugebengu.“Mkhulu umsebenzi esibhekene nawo wokulwa nobugebengu. Uma singahlangene sizobe sihlulekile ukwenza okubhekiwe emphakathini. Abantu yibona okumele basho uma sisebenzile, bakubona ngamehlo ngoba ubugebengu busithinta sonke,” kusho uMchunu."
    },
    {
        "content": "UHULUMENI uphake impi elwa nobugebengu emiphakathini ngokuthi aqinise izinsiza kusebenza ohlakeni iCommunity Policing Forum (CPF) KwaZulu-Natal.UNdunankulu waKwaZulu-Natal uNkk Nomusa Dube-Ncube wethule izimoto ezingu-95 ezizosetshenziswa yiCPF. Ezimotweni ezethuliwe kukhona namaVW Polo namaveni.Uhulumeni wabe uR30 million walolu hlelo waveza nokuthi ezinye izimoto ezingu-95 zi-odiwe ziyeza.Ukusho lokhu emcimbini obukade useHoy Park, eThekwini ngoLwesihlanu emini.Ubuzinyaziswe usihlalo weNdlu yobuHoli boMdabu eKZN, Inkosi uSifiso Shinga, amaphoyisa, abaholi bakahulumeni, abe-CPF namavolontiya.“Izimoto zokuqala zizosatshalaliswa ezindaweni ezaziwayo ukuthi zinobugebengu obuningi. Kubekwe naseqhulwini izindawo zasemakhaya lapho kufakwe khona amakhamera namalambu amakhulu akhanyisa bha,” kusho uNdunankulu.Uqhube wathi lezi zindawo zifakelwe nama-WiFi ukwenzela ukuthi ikhamera ikwazi ukubonakala noma ngabe ukuphi namaphoyisa akwazi ukwenza umsebenzi wawo ngokuphepha.Udalule nokuthi abafuni kube nendawo lapho izigebengu ezizocasha khona.Ube esekhuthaza ukubambisana kukahulumeni nazo zonke izinhlaka ezilwa nobugebengu nabezinkampani zonogada.“Njengamanje asikakwazi ukuthi siluhlele udaba lonsumbulwane (imali yokuholela abeCPF) ngenxa yokuthi sithe uma sibona isibalo sabo nezimali ezikhona, azizokwazi ukwanela,” kucacisa uNdunankulu.Nakuba bengeke bahole kodwa uNdunankulu ubaqinise idolo abeCPF wathi mkhulu umsebenzi abawenzayo. Uthe ngakho-ke kukhona okuncane abazothiphazisa ngakho ukuze bakwazi ukuqhubeka nomsebenzi abawenzayo ngesikhathi lusadingidwa udaba lokubaholela.Usihlalo weCPF KwaZulu-Natal, uMnuz Mabutho Mtshali uthe igcagcele esokeni, baneminyaka engu-25 benza lo msebenzi, beyingakaze yenzeke into efana nalena esifundazweni.“Sikhalile ngokushoda kwezinsiza kuNdunankulu nakuMphathiswa (uMnuz Sipho Hlomuka) basilalela. ”Kusukela manje kubhekwe phambili isiphakiwe impi elwa nobugebengu. Sizosebenzisana namaphoyisa siqinisekise ukuthi isifundazwe sivikelekile,” kusho uMtshali.UHlomuka ubonge iqhaza elibanjwe i-CPF nabamahlelo ehlukene emphakathini okubalwa nezinkampani zonogada ezilwa nobugebengu. "
    },
    {
        "content": "USAVALIWE umgwaqo uN3 uma ubheke eThekwini ngase-Ashburton ngenxa yengozi yetekisi neveni.Ngokwemiiko evela endaweni yesehlo umshayeli wetekisi uhlulekile ukuyilawula yase ishayisana neveni. Itekisi kuthiwa liginqikile lalala ngohlangothi eceleni komgwaqo, abantu ababili kuthiwa bakhafulwe yitekisi bashona. ngokusho kwabezimo eziphuthumayo benkampani i-ALS Paramedics, abashonile ngabesilisa ababili abaneminyaka elinganiselwa ku30 ubudala."
    },
    {
        "content": "ZIWU-107 izikhungo ezigcine zingavulwanga izikhungo ezigcine zingavulwanga eMthatha, e-Eastern Cape ngenxa yodlame oluqhubeka esifundeni i-OR Tambo.Lokhu kuza emuva kokuthi abanikazi bamatekisi bevale imigwaqo bekhala ngokuthi izimfuno zabo aziphendulwanga.Lezi zindaba zivezwe yiPhini likaKhomishana yokhetho i-Independent Electoral Commission (IEC), uMnuz Masego Sheburi.Uthe zikhona nezinye izikhungo lapho ukhetho luqale khona sekudlule isikhathi ngenxa yokuthi bekulindwe izimvilophu.Uveze ukuthi bazokwenza konke okusemandleni ukuqinisekisa ukuthi abantu baqhuba ilungelo labo lokuvota ngokusebenzisana nezinhlaka zokuphepha.Uveze ukuthi bawu-1.6 million abantu ababhalisele ukuvota okuyisipesheli.Kulabo bantu abawu-1 million bazovotela ezikhungweni, kuthi abawu-600 000 bavakashelwe emakhaya.Uveze ukuthi izolo ngabo-2 ntambama besekuvote abantu abawu-230 000 ezikhungweni kanti bebengakababali abavotiswe emakhaya.USheburi uthe yize zibe khona lezi zinkinga kodwa zincane kakhulu uma ubheka ukuthi izikhungo zokuvota zingaphezu kuka-22 000. Uthe izinhlaka zezokuphepha ziyalusebenza udaba lwaseMthatha, kanti bazokwazi ukwenza isimemezelo ngesikhathi esizayo ukuthi kuzokwenzekani kulesiya sifunda, kodwa bona njengenhlangano yokhetho bazokwenza konke okusemandleni ukuqinisekisa ukuthi abantu abathintekayo abalahlekelwa yilungelo labo lokuvota. Amavoti ayisipesheli azobalwa kanye nawawo wonke umuntu uma sekuqedwe ukuvota.Uthe abasebenzi base-IEC bazovakashela nasemajele ukuyovotisa iziboshwa.Uxwayise abantu ukuthi baqaphele imininingwane engesiyo ebhebhethekiswa ezinkundleni zokuxhumana.Uthe amavoti azobalwa ezikhungweni zokhetho bese edluliselwa esikhungweni esikhulu sokubala amavoti.Ugqugquzele ababhalisele ukuvota okuyisipesheli ukuba bavote ngoba ithuba lizovalwa namhlanje.Bangavota nakusasa ezikhungweni ababhalise kuzo uma kwenzekile ukuthi bahlulekile wukuvota ngezinsuku ezibekelwe amavoti ayisipesheli.USheburi uthembise ukuthi ukuvota namuhla kuzoba ngcono kakhulu ngoba izinkinga abahlangabezane nazo ngosuku lokuqala lokuvota ngokuyisipesheli bazobe sebezilungisile. Khonamanjalo, uKhomishana wamaphoyisa kuzwelonke uGeneral Fannie Masemola ekhuluma eHarrismith lapho bekunomviliyelo wamaphoyisa ajutshwe ukuyolekela ezifundazweni okubalwa kuzo iKZN ne-Eastern Cape, uthe umyalelo awunike amaphoyisa ukuthi enze isiqiniseko sokuthi abantu bakuleli bakhululekile ukuthi bavote. Uthe ubaluleke ukuba banqande ubugebengu benze isiqiniseko sokuthi kunozinzo. "
    },
    {
        "content": "AYANCIPHA amahlathi okucasha kwi-ANC elahlwe yicala lokushaya indiva umyalelo wenkantolo wokuba ihlinzeke iDA ngayo yonke imibhalo equkethe okwakuxoxwa yikomiti le-ANC elijuba abaholi ezinhlakeni zikahulumeni.I-ANC iphinde yahlangabezana nenye imbibizane kulempi yomthetho njengoba iNkantolo eNkulu eGoli iyiyalele ukuba inikeze iDA yonke imibhalo zingakapheli izinsuku ezingu-15.I-ANC yanika iDA imibhalo ngasekuqaleni konyaka emva kokuphoqwa yisinqumo seNkantolo yoMthethosisekelo.Kule mibhalo eyahlinzekwa iDA, ayefihliwe amagama abantu ababephakanyiselwa ezikhundleni, i-ANC yaphinde yakhala ngokuthi eminye imibhalo ayitholakali.I-DA yabe isinikela enkantolo isola i-ANC ngokushaya indiva umyalelo wenkantolo.Inkantolo iyalele i-ANC ukuba ihlinzeke iDA ngemibhalo yayo yonke imihlangano yekomiti elijuba abaholi ezikhundleni.Kulemibhalo kubalwa ama-email nezingxoxo ze-WhatsApp zamalungu ekomiti.Ilungu leDA, uDkt Leon Schreiber uthe i-ANC angeke ikuthole ukuphumula ingakayilethi yonke imibhalo.“I-ANC isikukhombise ngokusobala ukuthi izimisele ukwenza noma yini ukufihla izinto ezazixoxwa emihlanganweni yekomiti. UMengameli, uCyril Ramaphosa, uyena owayengusihlalo wekomiti ngalesikhathi.“Bazokwenza noma yini ukuze bafihle ukuthi ukujuba kwabo izikhulu yikona okwenza ukuba kube nokulawulwa kobbuso yidlanzana.“Siyajabula ukuthi inkantolo ivumelane nathi. Njengoba inkantolo ivune thina, sinxusa uRamaphosa ukuba enze into elungile, khona kuzophela lempi yezomthetho.“Isikhathi sidliwe yinja kwi-ANC njengoba benikwe izinsuku ezingu-15 ukuba basinikeze imibhalo ephelele, engafihliwe amagama abantu.“Njengoba besilokhu senza ngesikhathi kuqhubeka lempi yezomthetho, sizothatha izinyathelo zomthetho ezifanele uma singanelisekile,” kusho uDkt Schreiber.Okhulumela i-ANC kuzwelonke uNkk Mahlengi Bhengu-Motsiri, uthe bebengakanqumi ukuthi bazowulandela yini umyalelo wenkantolo.“Sisalinde ukuthola isinqumo senkantolo esibhaliwe, sobe sesibona ukuthi sikhona yini isidingo sokusiphonsela inselelo isinqumo senkantolo,” kusho uNkk Bhengu-Motsiri.Uthe bafuna ukuthi nayo iDA ibahlinzeke ngemibhalo yekomiti elijuba izikhulu lapho iphethe khona.“Thina siyayilandela imiyalelo kodwa iDA iyabaleka neyayo imibhalo. Kuhluleke noma sesifaka isicelo sokunikezwa imibhalo ngaphansi komthetho iPromotion of Access to Information Act.“Banqaba baphetha ukusinikeza imibhalo emayelana nokujutshwa kwezikhulu eminyangweni kahulumeni waseWestern Cape nakuMasipala waseCape Town. Sicela ukuthi iDA isinike lemibhalo,” kuphetha uNkk Bhengu-Mmotsiri. "
    },
    {
        "content": "KUPHELA amaphupho namuhla ngoLwesithathu eNkantolo eNkulu eThekwini njengoba kulindeleke ukuthi ijaji limemezele isinqumo ngesicelo sokukhipha umholi wamaNazaretha, inkosi Mduduzi ‘Unyazilwezulu’ Shembe eBuhleni.Ukumenyezelwa kwesinqumo kuza emva kwesicelo esafakwa wumholi wamaNazaretha, inkosi Phinda Shembe Ukukhanyakwelanga nyakenye ecela inkantolo ukuthi igudluze uNyazi njengoba selalahlwa amacala okuba ngumholi wamaNazaretha.Lezi zindaba ziqinisekiswe wummeli woKukhanyakwelanga, uMnuz Trevor Nkosi othe isinqumo ngesicelo sabo sizomenyezelwa namuhla.“Akuzoba yinto ezothatha isikhathi eside ngoba bekungasaqulwa icala. Bekungukubheka isicelo ebesisifake enkantolo sokuthi uNyazi ludilike esikhundleni njengoba selwachithwa yizona zonke izinkantolo ukuthi lungumholi wamaNazaretha,” kusho uNkosi.Uthe isinqumo sizomenyezelwa yiJaji uHlatshwayo. Echaza ngokukhishwa koNyazi eBuhleni, uNkosi uthe esicelweni sabo kwakungukuthi lungabe lusaziphathisa okomholi futhi lwehle esihlalweni lugudlukele umholi ofanele Ukukhanyakwelanga ukuthi aqhubeke nemisebenzi yenkonzo.Uthe ngokwesicelo sabo ukuthi uNyazi lungagqokisi komholi wamaNazaretha, luphinde lungaziholi izinkonzo kuzona zonke izindawo zebandla lamaNazaretha. Uqhube wathi ngaphandle kwekomkhulu lebandla eBuhleni, babecele ukuthi kungabikhona lapho luzobonakala khona luhola ibandla. Uveze ukuthi abalunqabele ukuthi uNyazi lungahlala kunoma yimuphi umuzi wakubo kaShembe kodwa kungabikhona lapho luzohola khona ibandla ezindaweni zenkonzo. Nasezintweni ezithinta imali yebandla, uthe nakhona babefake isicelo sokuthi lungahlangani nazo njengoba lungeyena umholi wamaNazaretha.Lesi sinqumo besilokhu sibhekwe ngabomvu kusuka nyakenye safakwa. UNkosi uphinde wachaza ukuthi bekumele ukuthi bafake lesi sicelo yize izinkantolo sezanquma ukuthi uNyazi aluyena umholi.Ngokwesinqumo secala esasichitha uNyazi njengomholi wamaNazaretha uthe kwakungukuqinisekisa ukuthi aluyena umholi, sekumele bafake isicelo sokulugudluza. Ephetha uthe okwamanje akulula ukusho okuzokwenzeka ngoba kulindelekile ukuthi ozochithwa yicala phakathi kwabo, afake isicelo sokulibuyekeza enkantolo. "
    },
    {
        "content": "SELUZE lwafika usuku lwesinqumo lapho abantu bethola khona ithuba lokukhetha uhulumeni ozobabusa eminyakeni emihlanu ezayo. Ukhetho lwalo nyaka belulindwe ngabomvu futhi luthathwa njengoluzokwehluka kakhulu.Bangu-27 million abantu bakuleli ababhalisele ukuvota kanti lesi sibalo sinyukile sisuka ku-26 million wango-2019. Angu-70 amaqembu angenele ukhetho kanti bangu-11 abangenele ukhetho ngokuzimela.Kulindeleke ukuthi abantu bakuleli baphume ngobuningi babo beyovota ezikhungweni okulindeleke ukuthi zivulwe ngo-7 ekuseni zivalwe ngo-9 ebusuku. Usuku lokuvota lumenyezelwe njengeholidi ukuze abantu bathole ithuba elanele lokuyovota.Isikhulu se-IEC kuzwelonke uMnuz Masego Sheburi, sithe kuqale kahle ukuvotisa labo abebefake izicelo zokuvota ngokukhethekile. Abavota ngokukhethekile baqale ngoMsombuluko kwaqhubeka nayizolo.USheburi uthe zincane kakhulu izinkinga ezibikiwe futhi bakwazile ukuzisukumela bazilungisa ngokushesha.“Kuqale kahle kakhulu ukuvota, besinezikhungo ezingu-666 ebezingenabo abavota ngokukhethekile. Ezinye izikhungo bezivotisa abantu ngokukhethekile. Sike saba nezinkinga eMthatha nasePort St Johns kodwa sengeza abasebenzi kwalunga,’’ kusho uSheburi.Uthe kunabantu abakhononde ngokuthi abakwazanga ukuvota ngokukhethekile ngenxa ygezizathu ezehlukene kodwa bakwazile ukusiza izolo. Uthe kukhona abasebenzi babo abahambele ubala emakhaya bengasabafici ababhalisele ukuvota ngokukhethekile.Uthe sekuwumsebenzi wabo labo bavoti ukuziyela ezikhungweni bayovota nawowonke umuntu ngeke bachithwe. Uthinte nodaba lwabakhubazekile abangaboni wathi banalo uhlelo lokubasiza.Uthe nalabo abanenkinga yedumbe ezandleni bazothola usizo bakwazi ukuvota ngendlela enesithunzi nokuhlonipha ilungelo labo. Abe-Commission for Gender Equality bathe bazobe bekhona ezikhungweni beqaphile ukuthi amalungelo abantu athinta ubulili ayahlonishwa yini kungabibikho abacwaswayo.Bathe bafuna ukubona kubekwa eqhulwini abakhulelwe, abadala, abakhubazekile nabaphethe izingane ezincane kakhulu.Kulindeleke ukuthi umuntu oyovota aphathe umazisi wakhe oyikhadi noma omdala oyibhukwana onamagabelo. Okunye okugcizelelwayo wukuthi umuntu uzovunyelwa ukuvota esikhungweni ayebhalise kusona.Umuntu ozokwazi ukuvota kwesinye isikhungo angabhalisanga kusona yilowo owayesifakile isicelo salokho kusenesikhathi. Umuntu uma evota uzonikwa amaphepha amathathu okuvota okulindeleke ukuthi avote kuwowonke ngalinye.Abe-IEC bazokhipha imiphumela yokhetho ngokusemthethweni ngeSonto kodwa ngaphambi kwalokho izobe ibonakala esikhungweni semiphumela, ilokhu ingena.Kulindeleke ukuthi izingqapheli zokhetho nezithunywe amaqembu ziluqaphe ngeso lokhozi ukhetho."
    },
    {
        "content": "KUPHENDULEKE imithandazo yeminyaka umphakathi wethulelwa uhlelo lokwakhelwa umgwaqo abalokhu bawulinda kusuka ngo-1994.Injabulo ibibhalwe ebusweni kumphakathi waseNompondo nowaseMagengebula, kwaHlabisa, muva nje ngesikhathi kumenyezelwa ukuthi umsebenzi wokwakhelwa umgwaqo oyibhuqu uzoqala kule nyanga, uphothulwe emva kwezinyanga eziyisithupha.Ubuhamba endleleni eyavulwa ukuhamba kwezinkomo. Elinye ilungu lomphakathi, uMnuz Thembinkosi Xulu uthe, ungathi bayaphupha ngalesi simemezelo.\"Kusijabulisile ukuthi namuhla kuzophendulwa isoyi lo mgwaqo esakhala ngawo ngaphambi kokuba izwe likhululeke. Impela impilo ayisophinde ifane nakuqala njengoba sesizoba nomgwaqo ozokwenza izimoto zifinyelele emakhaya,\" kusho uXulu.IMeya uMnuz Comfort Khumalo utshele izinkumbi zomphakathi ukuthi ukwakhiwa kwalo mgwawo oyibhuqu kuzothatha izinyanga eziyisithupha ngaphambi kokuba uphothulwe. Uthe umbuthembele endleleni eyakhandwa yizihlibhi zezinkomo endulo kusaphethe uhulumeni wobandlululo.\"Ngenxa yalesi simo, umphakathi ubuthwala kanzima uma kufanele uthole usizo lwamaphoyisa noma abezimo eziphuthumayo ngoba izimoto zabo bezingakwazi ukufinyelela kulezi zigodi. Uma izulu linile bekubheda kakhulu. Nokho singubuholi nathi sekuzofika ubuthongo ngoba uyaqala umsebenzi maduze,\" kusho uKhumalo.Imikikizo ibiqhuma phezulu abantu bejabulela ukuthi ngemuva kweminyaka bekhala kodwa ekugcineni isililo sabo sizwakele. UKhumalo udalule ukuthi lo msebenzi wokwakhiwa kwalo mgwaqo uzodla imali engapgezulu kancane ku-R2 million. Uveze nokuthi omunye umgwaqo ozohlomula owetiyela osedolobheni lakwaHlabisa obunenqwaba yemigodi ngenxa yamaloli athwala izingodo nempahla eyahlukene. Lo mgwaqo onguSt Lucia Road ubusubalekelwa abashayeli bezimoto abaningi. UKhumalo uthe wona uzolungiswa ngemali engu-R2.3 million kanti ukuwufaka kabusha itiyela kuzothatha izinyanga eziphakathi kwezintathu nezine."
    },
    {
        "content": "USEJUBE ukuba kwenziwe uphenyo umkhuzi wamaPhoyisa KwaZulu-Natal kulandela ukuvela kwe-video ekhombisa amaphoyisa enabisa ngenduku owesilisa oThongathi, eThekwini.Isigameko kuthiwa senzeka ngoLwesihlanu ebusuku ngesikhathi amaphoyisa enza umsebenzi wawoUMajor General Nhlanhla Mkhwanazi uchaze isigameko njengesiwubudedengu futhi esitshengisa ukungabi nesibopho kwabaphethe.Amaphoyisa athi kule video kuvela iphoyisa lisakaza ngempama umgilwa okubukeka engenzanga lutho.Emuva kwesikhashana kuqhamuka amanye amaphoyisa afike ahlanganyele umgilwa amshaye.Kuthiwa elinye lalawa maphoyisa libonakala likhahlela umgilwa eselele phansi lize lime phezu kwakhe.UMkhwanazi uthe akukho muntu ongaphezu komthetho ngakho ufuna umbiko ogcwele ukuthi yini eholele ekutheni kuze kuhlaselwe umgilwa ongowesilisa ngalolu nhlobo.“Ngaso sonke isikhathi uma esebenza amaphoyisa kufanele akhumbule uMthethosisekelo wezwe nendlela yokuziphatha yombutho wamaphoyisa. Iphoyisa lithatha isifungo sokusebenzela nokuvikela umphakathi ngakho akufanele lisebenzise budedengu amandla eliphathiswe wona,” kusho uMkhwanazi.Uqhube wathi abantu kumele bazizwe bephephile futhi bangesabi uma bebona iphoyisa nokumele babalekele kulona uma benenkinga.UMkhwanazi uthe uma umbiko ukhomba ukuthi aphule umthetho lawa maphoyisa,  azobhekana nohlelo lokuqondiswa ubugwegwe lwangaphakathi embuthweni wamaphoyisa.Uveze ukuthi amaphoyisa angaziphindisela kuphela uma ezithola ehlaselwa nakhona angasiqinisi isandla."
    },
    {
        "content": "KUPHENYWA izinsolo zokuqasha ngobuhlobo kuMasipala wakubaQulusi emva kwezikhalo zokuthi izihlobo zamakhansela ziyazitamuzela nje kulo mkhandlu uma kunamathuba emisebenzi.Uphenyo luqhutshwa uMnyango wezokuBusa ngokuBambisana neziNdaba zoMdabu KwaZulu-Natal othole izikhalo zokuthi kunezihlobo zamakhansela eziqashwe ngaphandle kokulandelwa kwemigomo.UMphathiswa woMnyango, uNkk Bongi Sithole-Moloi, usebhalele uSomlomo womkhandlu, uNksz Nonkululeko Ndlela, ecela ukuba umkhandlu uphendule ngalezi zinsolo.Isolezwe libone incwadi lapho uNkk Sithole-Moloi efuna khona incazelo ngokuqashwa kwabantu okuthiwa baqashwa ngendlela engaqondakali.Phakathi kwezinto uNkk Sithole-Moloi afuna ukuba umkhandlu umhlinzeke ngazo kubalwa izicelo zemisebenzi ezafakwa izihlobo zamakhansela eziqashiwe, kube imiphumela  yenhlolokhono eyenziwa, nezincwadi eziphakamisa ukuthi kuqashwe izihlobo zamakhansela.USithole-Moloi unikeze umkhandlu izinsuku eziyisikhombisa ukuba umnike imininingwane ayidingayo.“Nginethemba lokuthi nizoluthathela phezulu lolu daba, ninikeze izimpendulo ngoba izinsolo ezenziwe zibucayi.”Isikhalo sibale izihlobo zamakhansela ezinhlanu okuthiwa zaqashwa ngendlela engaqondakali.Esinye isihlobo sekhansela kuthiwa savele saqashwa ngokugcwele ngaphandle kokuthi kukhangiswe isikhala somsebenzi.Kuthiwa kukhona nabasebenzi ababeyitoho abavele baqashwa ngokugcwele ngaphandle kokuthi kukhangiswe izikhala zomsebenzi.Isikhalo siphinde siveze ukuthi kunomsebenzi owaqashwa ukuba abe ngumabhalane e-call center, engenawo u-matric okwakuthiwe uyafuneka esikhangisweni somsebenzi.UNkk Sithole-Moloi uthe umthetho uyamvumela ukuba acele izimpendulo uma kunezinsolo zokuthi umkhandlu awuyilandeli imigomo.UNksz Ndlela uthe umasipala uzobambisana nophenyo lomnyango.Uthe akuqali ukuthi uNkk Sithole-Moloi abuze ngalolu daba.Uthe wakuphendula konke ayekubuzile, wathi namanje uzophinde aphendule kulokho akwazi ukukuphendula.“Ngoba bathi bazoqala uphenyo ngokwesigaba u-106 somthetho wokuphathwa komasipala, ezinye izimpendulo bazozithola kahle uma sebeqale uphenyo. Lapho bazobe sebekwazi ukukhuluma nayo yonke iminyango yomkhandlu, bathole izimpendulo ezigcwele.”Khonamanjalo uNksz Ndlela neMeya kaMasipala, uMnuz Sifiso Mkhwanazi, bathole izincwadi ezibabizela enkantolo ukuba bazokwethula ubufakazi ecaleni elithinta inkohlakalo emkhandlwini.Icala lithinta udaba lwesikhulu esavele saqashwa ngokugcwele isikhala somsebenzi singakhangiswanga.UNksz Ndlela noMkhwanazi babizelwe eNkantolo yeMantshi eVryheid, ngoJuni 4.UNksz Ndlela uthe uzoya kokwethula ubufakazi njengokubizwa kwakhe yinkantolo."
    },
    {
        "content": "UTHATHWE amaphoyisa ukuyohlonywa ngemibuzo umakhelwane, kutholwa isidumbu somfundi  owaduka ngeSonto, silaxazwe ehlathini eliphesheya kwakubo eNewhaven, eMkhomazi ngoMsombuluko.Isidumbu sikaLusa Nkomo (10) obefunda u-Grade 4 esikoleni iDrift Primary eMkhomazi, kuthiwa sitholwe umelusi sidindilize ehlathini sinezibazi zokuklinywa, simbozwe ngengubo abeyigqokile eceleni kwaso kukhona amakhondomu abesesebenzile.Kuthiwa ubegcine ukubonakala ehambisana nomakhelwane oyiNdiya oyisiqashi endaweni, ogcine eboshwe amaphoyisa ngoMsombuluko ntambama.UNksz Zandile Mzwendaba osekomitini lomphakathi, osondelene kakhulu nomndeni wakwaNkomo, uthe ingane bagcina ukuyibona iphuma esontweni, umakhelwane wacela ukuyithuma okuthile esitolo.“Ngokulandisa kwengane eyayihamba naye (umgilwa), emva kokuthi ebuye esitolo lapho ayethunywe khona waveza ukuthi umalume (umakhelwane) umcele ukuthi amphelezele bayocinga inja yakhe komunye umuzi ongaphesheya lapho ayezwe ukuthi ikhona.Bagcina ukubonakala behamba naye, kanti umsolwa wangena kamfowabo wahlala isikhashana ingane imlinde ngaphandle, washeshe waphuma behamba belandelana kwaba ukugcina ukubonakala kwayo,” usho kanje.Uthe ngesikhathi bethungatha bengayitholi, bathole ukuthi igcine ukubonakala nalo makhelwane okuthe uma befuna ukuzobheka lapho ehlala khona njengoba eqashe sakugada umuzi owumakhelwane nakamgilwa umnikazi ongahlali kuwona, kuthiwa uvulele izinja okwenze kwangaba lula ukungena kuwo.Kuthiwa  emva kokutholakala kwesidumbu sikaLusa sidindilize ehlathini, amalungu omphakathi abewotha ubomvu anikela lapho kuhlala khona umakhelwane acekela phansi impahla yakhe ayikhiphela emnyango ayokhela ngomlilo.  Kuthiwa kusize ukufika kwamaphoyisa njengoba kuyiwona amthathe amfaka evenini, waphepha olakeni lomphakathi.Uninomncane kaLusa uNksz Dumisile Nkomo, uthe bafe olwembiza njengoba bengazi ukuthi bazothathani bahlanganise nani.“Isimo lapha ekhaya sibi njengoba kwehla lesi sehlo ebesingalindelwe, kuduma amakhanda kwazise unina kaLusa kuphela obamba amatoho ekhaya,” kubalisa yena.UMphathiswa wezokuThuthukiswa koMphakathi esifundazweni uNkk Nonhlanhla Khoza usigxekile lesi senzo.“Ukutholakala kwesidumbu sengane kuboshwe umakhelwane, kwenza ukuthi sizibuze imibuzo eminingi.  Silindele ukuthi balekelele ekugadweni kwezingane uma abazali bengekho,” usho kanje.Ukhuthaze amalungu omphakathi ukuthi noma lesi simo sibuhlungu kodwa angazijeziseli kumsolwa.Okhulumela amaphoyisa KwaZulu-Natal uLieutenent  Colonel Nqobile Gwala, uthe amaphoyisa asaqoqa ubufakazi ngalolu daba, kanti aphenya icala lokudlwengula nokubulala."
    },
    {
        "content": "LUYINDABA egudwini kumalungu omphakathi eSakabuthu, eBulwer udaba lomfundi wentombazane waseNdabakazibuzwa High School okuthiwa ulwe nomunye kwagcina kuphuma isidumbu. Ngokuthola kweSolezwe, umufi uSnqobile Ngubane (16) obefunda uGrade 10 kulesi sikole uhilizisane nomunye umfundi afunda naye ekilasini bagcina sebebambana ngesidlozana.Isigameko kuthiwa senzeke ngoLwesihlanu phambi kwabanye abafundi nothisha.Kuthiwa ngesikhathi belwa umufi bamngqubuze kaningana kabuhlungu etsheni ngekhanda wopha kakhulu, waphuthunyiswa esibhedlela kwafike kwamenela.Usihlalo wesigungu esilawula isikole, uMnuz Ngubane (ongathandanga negama lakhe) usiqinisekisile lesi sigameko.Uthe bayakweshwama okwenzekile kulesi sikole. \"Kuyaqala nje ngqa ukuthi kube nesigameko esifuze lesi emlandweni walesi sikole. Namanje sisathukile siyazibuza ukuthi ngempela kwenzekeni,'' usho kanje.Ugcizelele ukuthi abatholanga ukuthi ubuyini umnyombo wempi yabafundi ababili. Uthe bakhathazekile kakhulu ngokuthi kugcine kuphuma isidumbu egameni lokuthi kube nempi emagcekeni esikole.Omunye umzali ocele ukuba kugodlwe igama lakhe, uthe okubakhathaza kakhulu ukuthi uma bebabuza abanye abafundi ukuthi bekubangwani bathi kabazi.\"Sifuna ukuthola ukuthi abafundi bebebangani kodwa sihlulekile,'' usho kanje.Isolezwe lithole ukuthi abomndeni kamsolwa bahambile bayocela uxolo emndenini kamufi.Umthombo uveza ukuthi kube khona ukuxoxisana phakathi kwezinhlangothi zombili kwavunyelwana ngokuthi le bekuyimpi yezingane akumele igcine seyidala udungunyane phakathi kwale mindeni.\"Imindeni yomibili igcine ivumelana ngokuthi asikho isidingo sengxabano ngenxa yalesi simo,’’ usho kanje.Isolezwe lithole nokuthi lesi sigameko simhlukumezile kakhulu unina kamufi,  kangangoba kuvela ukuthi akekho esimweni esikahle ngokomqondo.Isolezwe lizamile ukuxhumana naye kodwa belungangeni ucingo lwakhe. Umfundi osolwa ngokulimaza kabi omunye kuthiwa ukubo akazange alubhade esikoleni izolo.Okhulumela uMnyango wezeMfundo KwaZulu Natal, uMnuz Muzi Mahlambi, uthe siyabethusa lesi sehlakalo.Ukhale kakhulu ngesihluku esesikhonjiswa ngabafundi kwabanye muva nje.Uthe sekuqala ukuba yinsakavukela manje ukuthi abafundi babulalane emagcekeni esikole.Uveze ukuthi ngalo isonto eledlule kube khona umfundi wasesikoleni saKwaNongoma ogwaze wabulala omunye emagcekeni esikole.\"UMnyango wezeMfundo KwaZulu-Natal uyazwelana kakhulu namalungu omndeni kamufi. Kuyacaca ukuthi inkulu inkinga ekhona ezikoleni zethu,’’ usho kanje.Umufi kuthiwa uzongcwatshwa kule mpelasonto.Okhulumela amaphoyisa KwaZulu Natal, uColonel Robert Netshiunda usiqinisekisile isigameko.Uthe amaphoyisa aseBulwer aphenya icala lokufa komfundi wentombazane oneminyaka engu-16.\"Umfundi kuvela ukuthi ushone ngemuva kokuba elimale kabi ekhanda kade exabane nozakwabo esikoleni. Isidumbu sizohlolwa ukuze kuqinisekiswe ukuthi yini ngempela imbangela yokufa,'' usho kanje."
    },
    {
        "content": "KUSOLAKALA ukuthi ubehlulwa wukwamukelwa ukwaliwa omunye wabasolwa ababili, abagasele emndenini waseMangethe, eMandeni ngoMsombuluko, bavulela ngenhlamvu, kwashona amalungu amabili omndeni wembangi, kwasinda oyedwa ophuthunyiswe esibhedlela.Kulesi sigameko sangoMsombuluko ntambama kushone uMnuz Eric Mthethwa (62) nendodakazi yakhe uNksz Lungisile Dube (43), kwalimala kabi uNksz Phetheni Mthethwa (57), osinde ngokulambisa edubuleka esinqeni nasethangeni.Elandisa Isolezwe ngokwenzekile, owomndeni, uNksz Sibongile Dube, uthe ubengekho ekhaya ngesikhathi sesehlo, okuthe efika wahlangatshezwa yingane yakwamakhelwane ebikhala, imemeza ikhuza umhlola.“Kuthe ngingena egcekeni ngazithela kumalume, elele phansi eseshonile, enamanxeba okudutshulwa. Kuthe ngithi qwebu amehlo, ngazithela kumamncane elele phansi, ekhaliswa yizinhlungu, ngazama ukumtatamisa ngimsiza,” usho kanje.Eqhuba, uthe ubesadideke kanjalo, ezama ukufonela abosizo oluphuthumayo ukusiza umamncane wakhe, ngenkathi ezwa leyo ngane yakwamakhelwane, imemeza futhi imkhombisa esinye isidumbu.“Kuthe ngisondela ngalapho ebingiyalela khona, ngathola ukuthi udadewethu obelele ngasesimobeni, useshonile. Kuthiwa uzame ukubaleka ngenkathi behlaselwa ekhaya, wafela ngaphandle komuzi lapho bemdubulele khona,” kulandisa uNksz Mthethwa.Uthe basola ukuthi isehlakalo sidalwe wukuthi omunye wabasolwa ubengafuni ukwamukela ukuthi unina wezingane zakhe wamshiya, waqoma umfowabo oseze wamkhulelisa. Uthe bakholwa wukuthi abasolwa bebesophe ukuzobulala umfowabo nentombi yakhe, okuthe uma bengabafici ekhaya,  baxabana nabomndeni  ababafice ekhaya.“Omunye wabasolwa wumuntu esimaziyo endaweni futhi akukhona okokuqala kwenzeka isimo esinjena. Phambilini wake wazama ukuthungela indlu kamfowethu ngomlilo, salubika udaba emaphoyiseni kodwa kwangaboshwa muntu njengoba manje sekushona abantu abangahlangene nengxabano,”’ usho kanje.Uthe bakhathazekile ngokubehlele ukuthi ingxabano engentombazane igcine iholela ekufeni kwamalungu omndeni wabo angenacala nangahlangane nesisusa sengxabano.“Sizohlanganisa amakhanda siwumndeni sizame ukusombulula le nkinga, ngoba kumanje sizizwa singaphephile ngoba asazi ukuthi bazokwenzani uma kwenzeka bededelwa abenzi bobubi,”’ kusho uNksz Mthethwa ekhathazekile.Ikhansela laku-ward 9, eMakhwanini lapho kwakhele khona umndeni wakwaMthethwa, uMnuz Siphiwe Thwala, lisigxeke kakhulu isenzo sokubulawa kwabomndeni, lathi yisimo esibi kakhulu ebeliqala ukuzwa ngaso emphakathini eliwuholayo. “Nginxusa abantu ukuthi uma kukhona abangazwani ngakho, bakulungise ngendlela engenalo udlame, hhayi ukubulalana nokulimaza abantu abangenacala,”’ kusho uThwala.Okhulumela amaphoyisa KwaZulu-Natal, uColonel Robert Netshiunda, uthe abasolwa ababili abaneminyaka ewu-27 no-37 ababoshelwe lesi sehlo bazovela namhlanje enkantolo yeMantshi yaseNyoni, eMandeni."
    },
    {
        "content": "KUSOLWA umbango wokukhonya  ekuqoqeni ‘imali yokuvikela’  abanikazi bezitolo kudutshulwa kubulawa abathathu eMinitown, eHammarsdale,  ngoLwesihlanu.Ngokuthola kwaleli phephandaba abafi bebegasele kwesinye sezitolo zabokufika bezoqoqa imali 'yokuvikela' kumnikazi wesitolo ongowangaphandle kwakuleli, ngesikhathi kufika elinye iqembu nalo elenza lo mkhuba livulela ngenhlamvu kubo lathatha nezibhamu kubafi. Kulesi sehlakalo kudubuleke nomthengi oneminyaka ewu-10 walimala.Umthombo waleli phephandaba okule ndawo, uthe abashonile nabebedubula baqale bahilizisana ngaphambi kokuthi kuqhume isibhamu. Omunye umthombo waleli phephandaba oyiphoyisa elingagunyaziwe ukukhuluma nabezindaba, uthe abanikazi bezitolo, abantu abadayisayo nabanezimoto ezidiliva impahla uma abantu bethengile bakhokhiswa iziqhwaga imali okuthiwa ‘eyokubavikela’. Uma benqaba ukuyikhokha bayabulawa.\"Emasontweni amabili kudutshulwe umnikazi weveni  elithutha impahla okuthe uma kuthiwa akakhokhe imali ‘yokumvikela’ wenqaba.  Wonke umuntu onebhizinisi  elokishini kuthiwa uyakhokha, ngisho abadayisa amagwinya,\"  kuchaza yena.Uthe abadayisa amagwinya kuthiwa bakhokha uR100 ngenyanga, abanezitolo bakhokha o-R3000 ngenyanga kuye ngokuthi abathi bayabavikela bafike bathi abakhokhe malini.\"Inkinga esibhekene nayo ukuthi abakhokhiswayo abawabiki amacala bayesaba ngoba bayabulawa noma bahlukunyezwe baze basibone isidingo sokuthi bakhokhe imali ‘yokubavikela’,\"Isolezwe lihoshe umoya wokuthi lo mkhuba wokukhokhiswa kosomabhizinisi imali yokubavikela obubatshazwa e-Eastern Cape nasezindaweni eziningi KwaZulu-Natal ukhona ikakhulukazi emalokishini nasemahostelaEhostela KwaMashu kuthiwa abanikazi bezitolo  ezingama-tuckshop bakhokhiswa uR3000 njalo ngenyanga, kungakhathalekile ukuthi bayenzile yini inzuzo noma cha kuleyo nyanga.Kwamanye amalokishi abanikazi bezindlu eziyimiqasho uma zike zaba yishumi bafika sekufakwe isitikha esinenombolo yokuthi ngubani umvikeli nenombolo yakhe.“ Uma sebefikile uyaphoqeleka ukuthi ukhokhe kungenjalo uzobhekana nokuhlukunyezwa noma ukufa,” kusho umthombo.ULt Colonel Robert Neitshunda okhulumela amaphoyisa KwaZulu-Natal, uthe, amaphoyisa aseMpumalanga avule amacala amathathu okubulala nelilodwa lokuzama ukubulala kulandela ukudutshulwa kwabesilisa abathathu abaneminyaka engu-27, 38 no-43 eMinitown eMpumalanga ngoLwesihlanu ntambama nentombazane eneminyaka eyishumi edutshulwe yalimala kulesi sehlakalo.\"Amaphoyisa athole izidumbu ezintathu zamadoda zidindilize ngemuva kwe-tuckshop yabantu bokufika eduze komgwaqo omkhulu waseMinitown. Abashonile bebenamanxeba amaningi okudutshulwa. Ngokwemibiko kuthiwa kufike amadoda amane ngemoto avulela ngenhlamvu ebhekise kubafi bashonela khona lapho. Kusolwa nokuthi abasolwa bathathe izibhamu kubafi ngaphambi kokuba bahambe,\"  kuchaza yena.Uqhube wathi uphenyo olusenziwe luveze ukuthi lesi sehlakalo kungenzeka ukuthi sihlobene nombango 'wemali yokuvikela'."
    },
    {
        "content": "KUBE yisimo esingajwayelekile ngesikhathi isisebenzi sasesontweni sithola izidumbu ezintathu zabefundisi zidindilizile.Umbiko othunyelwe abeNPA uveza ukuthi ngomhlaka 12 kwephezulu isisebenzi saseCaptic Orthodox Church sibingelelwe yigazi nezidumbu sifika kule ndawo.Ngesikhathi kuphenywa isimo sale ndawo, kutholakale ukuthi abefundisi abathathu okunguTakla Elsmwaeili Ayoub Attia Mossoud Mouss, Marcos Shawkat Nasry Morid Wanas Mina noMarcos Mofed Tawfek Isaac Youstos bagwazwe bafa.Kuthiwa bonke abasolwa nabagilwa bebehlala kulo leli sonto.“Isisebenzi sifike sazithela kulezi zidumbu sase sibikela umdikoni webandla okunguyena oshayele amaphoyisa. Amaphoyisa apheke ngemibuzo abasolwa ababili uSaeed Basonda (37) oyiMonk nomfundisi uSamuel Avamarkos (47) abagcine bekhalelwa ngamasongo kasiGonyela,” kusho uLumka Mahanjana okhulumela iNPA eGauteng.Laba basolwa bavele phambi kweMantshi yaseCullinan ngamacala amathathu okubulala. Icala labo lihlehliselwe umhlaka 28 kwephezulu lapho okulindeleke ukuthi bafake isicelo sebheyili."
    },
    {
        "content": "I-ROAD Traffic Management Corporation (RTMC) isiqale uphenyo ngengozi okufe kuyo abantu abangu-10 kwalimala kanzima abangu-24 ngoMsombuluko ekuseni, ngaseDelmas, eMpumalanga.Le ngozi okuthiwa yenzeke ezimpambanweni zomgwaqo u-N12 no-R24, kuthiwa yenzeke ngesikhathi iloli elincane lishayisana eceleni netekisi ngesikhathi iphuma ku-N12 ingena ku-R24.Itekisi kuthiwa ibinezinombolo zaseMozambique, ithwele abantu bakuleliya zwe abebebheke ngaseMalahleni. Iloli lona kuthiwa beliya ngaseBronkhorstspruit.Etekisini kufe abayisishiyagalombili okubalwa nomshayeli kwathi abayisithupha balimala kanzima.Ababili abebeselolini bafile kwathi abantu-18 okuhlanganisa nomshayeli balimala kanzima.I-RTMC idlulise amazwi enduduzo eminindenini yabashonile yafisela abasesibhedlela ukululama.Ithe uphenyo luzozama ukuthola ngembangela yengozi kubhekwa indlela abashayeli abenze ngayo, imvelo nokuthi izimoto bezisesimweni zokuba semgwaqweni."
    },
    {
        "content": "Abantu nezinkampani ezehlukene bagubhe usuku lokuzalwa kowayengumengameli waseNingizimu Afrika wokuqala wentando yabantu ongasekho uNelson Mandela ngokwelula isandla emiphakathini.Ithimba leSolezwe lihambisana nenkampani ebhaka izinkwa iBB Bakeries, lihambele ehholo KwaNdengezi livakashele inhlangano yabantu asebesempeshenini iKwaNdengezi Senior Citizens liphethe izinkwa, amalayisi nezingubo zokulala zakwa-Aranda Blankets.Ngaphambi kokuya KwaNdengezi, ithimba leSolezwe nabaxhasi balo bavakashele ekhaya labadala nabaphila nokukhubazeka iSakhisizwe Old Age Home, eNewtown A, eNanda, nezipho.Nezinye izinkampani nohulumeni benze okufanayo."
    },
    {
        "content": "UMPHAKATHI waseSection 6, eMadadeni, eNewcastle, uthi liphume nobomvu kubulawa ngesihluku ubhongoza weqembu lemigulukudu ezintatha zangeSonto.U-Asanda Dube oneminyaka elinganiselwa kwengu-19, kuthiwa abasolwa baqale bamxhifa ngesitini ngaphambi kokuba bamgwaze bambulale.Ilungu le-foramu elwa nobugebengu endaweni, Abaqondisi, elicele ukungadalulwa, lithe umsindo uqale ngesikhathi amalungu eqembu likamufi, iWest, eyohlasela abantu bakomunye umuzi endaweni.“Kuthiwa bafike bashawa, kwacaca ukuthi bayahlulwa. Kuthiwa babone kungcono ukuthi bayovusa yena umufi elele, bembikela ngokuthi bayashawa,” kusho umthombo.Uqhube wathi, ngempela umufi uvuke wanikela khona kanti yilapho naye abese ezohlaselwa khona.Uthe umthombo ujabule umphakathi ngokubulawa kukamufi njengoba ebesewuhluphe isikhathi eside umphakathi.“Umphakathi uphumule, bekuhlale kukhalwa lapho abehamba khona,” kusho umthombo.Uthe phambilini, umphakathi wake waya emndenini kamufi uyonxusa abazali ukuthi bamkhuze umufi ngokuwuhlukumeza kodwa kwanhlanga zimuka nomoya.Isihlobo sikamufi, uMnuz Surprise Dube ubhale ekhasini lakhe le-Facebook, ezwakalisa ukuthi babuhlungu ngokushonelwa yisihlobo.“Ngenhliziyo ebuhlungu nangobuhlungu obungabekezeleleki, simemezela ukudlula ngesihluku kukamfowethu omncane. Ubulawe ngesihluku ezintatha zamanamuhla (esho ngeSonto),” kusho uDube.Uqhube wathi uyazi ukuthi kulabo abamaziyo nabakhula naye, izinhliziyo zabo zibuhlungu, wathi isibani sikamfowabo sicishwe singakafiki isikhathi kodwa imicabango ngaye nothando lwakhe ngeke lwedlule.“Uyohlale esezinhliziyweni zethu,” kusho uDube, othe ingathi kungaba khona ubulungiswa.Isolezwe lisanda kubika ngamaqembu emigulukudu ahlalise lubhojozi umphakathi. Lapho imithombo iveze khona ukuthi Osizweni, maphakathi noSepthemba, abulala abantu abayisithupha.Okhulumela amaphoyisa KwaZulu-Natal uColonel Robert Netshiunda, uthe amaphoyisa aseMadadeni aphenya icala lokubulala nelokuzama ukubulala kulandela isigameko lapho abesilisa begwazwe yiqulu labasolwa.\"Bobabili abagilwa ebebenamanxeba okugwazwa baphuthunyiswe esibhedlela lapho omunye efike washonela khona,\" kusho uNetshiunda othe okwamanje imbangela yokubulala ayikaziwa. "
    },
    {
        "content": "AZOBE ephakwe ngobuningi bawo amaphoyisa ukuqapha okuzobe kwenzeka emjahweni wamahhashi omkhulukazi iHollywoodbets Durban July, eGreyville.Kulindeleke ukuthi asebenze ngokubambisana nezinye izinhlaka zezokuphepha okubalwa onogada ngoMgqibelo.Amaphoyisa akhumbuze abantu abazothamela lo mjaho ukuthi bazoseshwa bese kushaqwa izinto ezingavumekile ukuba umuntu angene nazo.Ezinye zalezi zinto kubalwa ummese, isibhamu, amabhodlela kanye notshwala.Okhulumela amaphoyisa eThekwini, uCaptain Carmen Rhynes uthe nakulokhu amaphoyisa azobe esebenzisa izindlela zokuphepha ebekade zisetshenziswa esikhathini esidlule.“Amaphoyisa azotshalwa lapho kusingathelwe khona umjaho nasedolobheni ukuze kunqandwe izigameko ezingase ziwuphazamise. Azosiqapha isimo ukuze aqinisekise ukuthi uphephile futhi kunozinzo,’’ kusho uCapt RhynesUnxenxe bonke abazobe beyingxenye yomjaho ukuba baziphathe kahle futhi baqinisekise ukuthi izinto zabo zihleli ngononina. Uthe kumele bazi ukuthi kungenzeka kube notsotsi abaphithizela khona esixukwini.Ube esexwayisa abantu abazoshayela bebukhile, wathi bazokhalelwa amasongo kaSigonyela.“Maningi amaphoyisa azobe etshalelwe ukuthi alawule ukuhamba kwezimoto ezize emjahweni. Abantu bayanxuswa ukuthi basebenzise eminye imigwaqo ngesikhathi somjaho. Kunemigwaqo ezovalwa enkabeni yedolobha eThekwini,” kusho amaphoyisa.Eminye yemigwaqo ezovalwa u-DLI Avenue, Gladys Mazibuko Road, Avondale noHaden.Kuzothikamezeka uMitchell Cresent, u-5th no-6th Avenue noClarence Road.Amaphoyisa athe izobe incane indawo ehlelelwe ukuba kupakwe khona izimoto ngakho abazohambela umjaho bayanxuswa ukuba basebenzise izithuthi zomphakathi.“Labo asebethenge amathikithi endawo yokupaka imoto ngaphakathi banxuswa ukuthi bangene esangweni elingasedolobheni lomgwaqo uDLI Avenue. Bayanxuswa ukuba bafike kusenesikhathi ukuze bagweme isiminyaminya esangweni,” kusho amaphoyisa."
    },
    {
        "content": "UKUQINISEKISA ukuthi izivakashi ziphephile, uhulumeni utshale uR174.5 million ukuvikela izindawo ezihanjelwa kakhulu yizivakashi, waqasha nabaqaphi abawu-2 300.Lezi zindaba zivezwe wuNgqongqoshe wezokuVakasha, uNkk Patricia de Lille ngesikhathi evula ngokusemthethweni umbukiso wezokuvakasha, i-Africa’s Travel Indaba oseNkosi Albert Luthuli Internatonal Convention Centre (ICC), eThekwini.UNkk de Lille uthe basebenzisana nezinhlaka ezehlukene kusukela kuhulumeni kazwelonke, amaphoyisa kahulumeni nawomasipala ukuqinisekisa ukuthi izivakashi ziphephile.Uthe amaphoyisa atshalwe ngobuningi bawo e-ICC nakwezinye izindawo ezihanjelwa yizivakashi.Amazwi akhe ananelwe wuSomlomo weTheku, uMnuz Thabani Nyawose oveze ukuthi umasipala uwatshale kuwo wonke amakhona aleli dolobha amaphoyisa kanti ngisho emalokishini azobe ebonakala.Ngaphandle kwamaphoyisa ahamba ngezinyawo, uNyawose uthe basebenzisa ubuchwepheshe besimanje ukuqapha ubugebengu.“Sitshale uR8.1 million sithenga imishini yobuchwepheshe esisiza ukuqapha ubugebengu. Lokhu sikwenzela ukuvikela izakhamuzi zeTheku nezivakashi ezisiza ukufukula umnotho nokudala amathuba omsebenzi. I-Africa’s Travel Indaba ngomunye wemibukiso ekhombisa ukuthi iTheku likulungele ukuhweba namanye amazwe nokwamukela izivakashi. Ezokuphepha siziqaphe ngeso lokhozi. Njalo ngonyaka siyawandisa amaphoyisa kamasipala ngokuqasha awu-400,” kusho uNyawose.UNkk de Lille uthe umkhakha wezokuvakasha ubalulekile ngoba ngonyaka odlule ungenise uR458.9 billion emnothweni.Uthe kuyamjabulisa ukubona abantu bakuleli bevakasha wabagqugquzela ukuthi nakulo nyaka benze njalo njengoba kuzoba nezipesheli ngaphansi komkhankaso we-Shot Left ezizoqala ngoSepthemba 2 ziphele ngoSepthemba 8.Uveze ukuthi i-Africa’s Travel Indaba iyakhula njengoba inamazwe awu-26 ase-Afrika okukhona kuwo namabili amasha okuyi-Burkina Faso ne-Eritrea aqalayo ukuza kulo mbukiso.UNdunankulu waKwaZulu-Natal, uNkk Nomusa Dube-Ncube, uthe i-Africa’s Travel Indaba ibalulekile ngoba yenzeka ngoMeyi okuyinyanga ye-Afrika kanti indikimba yalo nyaka ethi, Unlimited Afrika, yinhle kakhulu.Uthe bayajabula ngokuthi umkhakha wezokuvakasha ususesimeni esingcono kakhulu kunaleso owawukusona ngesikhathi seCovid-19."
    },
    {
        "content": "AMAPHOYISA athungatha abasolwa abasinde ngokulambisa ngesikhathi eqotha abane okuthiwa bebehamba nabo okukholakala ukuthi badubule babhekisa ngasemaphoyiseni abezama ukubabopha, bebamba inkunzi usomabhizinisi ephuma ebhange, eHarding, ngoMsombuluko ekuseni.Kuthiwa abasolwa bahlale ezithendeni usomabhizinisi obengene enxanxatheleni yezitolo kule ndawo wakhipha isamba semali esingadalulwanga. Kusolakala ukuthi bebezama ukumbamba inkunzi ngesikhathi behlangabezana namaphoyisa. Kunokuthi bathobele ukuboshwa, bavulela ngenhlamvu bebhekise kuwona nawo aphendula ngendlela efanayo, kwafa abane.Okhulumela amaphoyisa KwaZulu-Natal, uColonel Robert Netshiunda, uthe ithimba lamaphoyisa oluhlanganisa awophiko loKlebe, olwe- K9 namanye eHarding, lithole umbiko wezobunhloli ngokubanjwa kwenkunzi obekungase kwenzeke.“Ngesikhathi amaphoyisa esondela kubasolwa, banqabile ukulandela umyalelo wawo badubula babhekisa ngakuwona. Amaphoyisa aphendule ngendlela efanayo, kwafa abane. Amaphoyisa asezithendeni zabanye abasolwa ababaleke ngababili endaweni yesehlakalo,” usho kanje.Uthe imali ebithathiwe nesibhamu kutholwe kubasolwa abadutshuliwe.  Unxuse noma ngubani ongaba nolwazi olungasiza amaphoyisa ekubanjweni kwabasolwa abasagcwele amathafa ukuthi babike esiteshini samaphoyisa esiseduze noma bafonele ku-08600 10 111.Kwenzeka lokhu nje amaphoyisa asanda kuthela othulini abasolwa ababili, kwathi owesithathu wangeniswa esibhedlela elimele, abadutshulwe ngasePhoenix abebelandelwa ngamaphoyisa ngecala lokubanjwa kwemoto ethwala imali emgwaqeni u-R74 ngaseKranskop ngesonto eledlule. Ngenyanga edlule aqothe abayisithupha nabo okuthiwa bebedubulana nawo, abebefunwa ngamacala okubamba inkunzi imoto yemali, okwenzeke ezigamekweni ezehlukene eCamperdown naseKlaarwater."
    },
    {
        "content": "KUDONSWE abantu ngendlebe ukuthi bangalinge bathumele imininingwane yabo yasebhange neminye imininingwane eyimfihlo kumaqola azenza sengathi aqoqa intela.Njengoba kuqala isikhathi sokuqoqwa kwentela kubantu, iSouth African Revenue Service (Sars) ikhumbuze abantu ukuthi ayikaze ifune imininingwane yabo yasebhange kwi-email, SMS noma ePosini ngakho uma bethola lesi sicelo kumele bazi ukuthi asiveli kule nhlangano.UMnuz Manie van Schalkwyk oyisikhulu esiphezulu senhlangano elwa nokuqolwa kwabantu, iSouthern African Fraud Prevention Service (SAFPS), uthe njengoba sekuqoqwa intela namasela amatasa afuna intuba yokuqola abantu.Uthe babone ukuthi njalo uma kuqoqwa intela kunezigebengu ezithumelela abantu imilayezo yokuthi seziphothuliwe izinhlelo zabo zentela. Kuye kuthiwe kunemali okufanele ibuyele kubona noma okufanele bayikhokhe.Emuva kwalokho, kuthiwa baye bacele abantu ukuthi bathumele imininingwane yabo yasebhange noma bathunyelelwe ama-link kuma-website angekho semthethweni, lapho kuthiwa mabafake imininingwane yasebhange ukuze bakhokhelwe imali eza ngakubona.“Amaqola aze athumele ubufakazi bokuthi imali isifakiwe kwi-akhawunti yomkhokhi wentela kanti lutho. Abantu kufanele baqaphele ngoba amaqola amatasa,” kusho uVan Schalkwyk.Uthe abantu bangayikhiphi imininingwane yabo eyimfihlo noma ngabe amaqola esethi uma bengakhokhi inhlawulo bazojeziswa noma bavalelwe ejele.Ugqugquzele abantu ukuthi bathinte iSars uma bethola imininingwane abangenayo isiqiniseko sayo.Ubalule ukuthi iSars inayo imininingwane yomuntu okhokha intela ngakho uma kufanele abuyelwe yimali izofakwa kwi-akhawunti yakhe ngaphandle kokuthi afake imininingwane yakhe.Uthe abantu kufanele bahlale beqaphile ngoba izigebengu zisebenzisa izindlela ezihlukene ukubaqola.Uphethe ngokuthi kufanele zibikwe emaphoyiseni izigameko zokuqolwa ngoba bathole ukuthi abantu abavamisile ukuzibika."
    },
    {
        "content": "AMAPHOYISA aphenya icala lokubulala emuva kwesigameko lapho kudutshulwe ngoyaba lwezinhlamvu kwabulawa owesifazane esigcemeni ka-D, KwaMashu.Kubikwa ukuthi uNksz Nomonde Mkhonza (55) udutshulwe amadoda amabili ngoLwesibili ntambama.Okhulumela amaphoyisa KwaZulu-Natal, uColonel Robert Netshiunda, uthe umufi ubekade enamanxeba amaningi okudutshulwa ekhanda.Uqhube wathi umufi uhlonzwe njengomuntu oshonele endaweni yesigameko.Kwenzeka lokhu nje, elakuleli libungaza inyanga ka-Agasti ethathwa ngokuthi ngeyabantu besifazane kuqhakambiswa amalungelo namagalelo abo.Isolezwe lihoshe ngomthombo walo ukuthi umufi ubesanda kuphuma esangweni wahlaselwa.“Uthe uyaphuma nje esangweni emgwaqweni uNtuzuma, wahlaselwa amadoda amabili akade ehlome ngezibhamu amdubula amahlandla amaningi washonela khona lapho,” kusho umthombo."
    },
    {
        "content": "USUFUNE wakhathala umndeni wowesifazane wasoShabeni, ePort Shepstone osekuphele amasonto amathathu anyamalala emva kokuthi kuthiwa washiya incwadi esonga ngokuziphonsa eweni.UNkk Nosihle “Nono” Khuboni-Sengane (33) kuthiwa akabonwa nangokhalo selokhu anyamalala emva kokuthi ashiya incwadi ayesonga ngokuziphonsa eweni, okuthiwa akuyi lutho lubuyayo elikhona endaweni ebalisa ngokwehlulwa wumhlaba.UNkk Samke Khuboni owunkosikazi womfowabo kaNosihle, uthe namanje abatholi mkhondo kuacwebeze iziziba abazi nokuthi ukuziphi izinkalo.“Sesithungathe yonke indawo lutho ukumthola, namanje akekho osavelile owaziyo ukuthi ukuphi. “Ingane yakhe eneminyaka eyisishiyagalolunye sesiyazisile ukuthi unina asimtholi nokho seyiqala ukwamukela kwazise isencane,” usho kanje.UNkk Khuboni-Sengane okuthiwa washonelwa umyeni ayemganile eminyakeni edlule, kuthiwa ubesenesoka ebelimcelile okukholakala ukuthi ukusonga ngokuzibulala kwakhe kube ngemva kwengxabano ethola ukuthi isoka liqonyiwe.Encwadini ayishiya kubo ngosuku anyamalala ngalo, kubhalwe ukuthi umndeni ulivumele isoka ukuthi libe yingxenye yezinhlelo zokufihlwa kwakhe.Iqhubeka ithi uyohlale elithanda lona isoka nengane yakhe eneminyaka eyisishiyagalombili okuthiwa ihlala kubo lapho kwakushadele khona unina."
    },
    {
        "content": "KUSEYINKIYANKIYA umchwayo waMamboza ukubuyiswa kwabalisa ababili ababoshelwe icala lokufa kuka-AKA, ababhajwe eSwatini, lapho abatholwa begobe khona amadlangala. Izinsizwa ezimbili uMnuz Siyabonga Gezani Ndimande, owaziwa ngoNxele noMnuz Malusi Dave Ndimande, zivele izolo eNkantolo yeMantshi kwaManzini. Bezibonakala zingqumuza okuthile enye imoyizela kanti enye ibilokhu ithibile samuntu okhathazekile.U-AKA, igama lakhe langempela okunguKiernan Forbes, wadutshulwa wabulawa nyakenye nomngani wakhe uTebello ‘Tibz’ Matsoane eThekwini. U-AKA noTibz bathelekelwa amadoda abavithiza ngenhlamvu baphelela khona lapho bengaphandle kwendawo yokudlela, iWish on Florida.Indawo abahlaselwa kuyona yagcina ivaliwe ngenxa yalesi sigameko esaqoshwa ngamakhamera sashiya abantu bethuthumela.Amaphoyisa ahlonze amadoda ayisikhombisa akholwa wukuthi yiwona amkakisa okwenyamazane u-AKA, aze amgojela waya kwagoqanyawo. Kukholakala ukuthi kukhona othile owayewanike amadoda aboshiwe itoho futhi amaphoyisa athi anobufakazi okubanindayo.Abalisa abahlanu sebevele kabili eNkantolo yeMantshi eThekwini bathweswa amacala ngokufa kuka-AKA, nomngani wakhe uTibz.Zimbili izinsizwa zakwaNdimande ezibhajwe eSwatini, ezisolwa nabahlanu kanti zilindwe amacala kuleli. Sezivele izikhawu enkantolo eSwatini, kudingidwa udaba lokubuyiswa kwazo kuleli. Iphuzu elifike libe wungqingetshe elokuthi abakuleli bebengakasifaki isicelo esisemthethweni sokubuyiswa kwabo.Elakuleli linomnqamulajuqu kaMashi 22, okunguLwesihlanu lwesonto elizayo ukuthi lifake amaphepha esicelo sokubabuyisa. Ngokomthetho kuthiwa isicelo sibekelwe izinsuku ezingu-30 kusukela ngosuku okuboshwe ngalo abasolwa.Icala lihlehlele kuMashi 20,  lapho okuzocaca khona ngesicelo sokubabuyisela kuleli. Abasolwa ababoshwe eNingizimu Afrika, bona babuyela kusasa (Mashi 14) eNkantolo yeMantshi eThekwini, lapho kuzodingidwa khona ngokuthi bafake isicelo sebheyili."
    },
    {
        "content": "USAZOQHUBEKA nokuthatha izinsuku ezimbili umcimbi wokuvulwa kwesiShayamthetho saKwaZulu-Natal, ngelizayo.Njengenjwayelo lo mcimbi oba minyaka yonke eMgungundlovu, uzovulwa yiSilo uMisuZulu kaZwelithini ngosuku lokuqala.Ngosuku lwesibili uNdunankulu wesifundazwe, uMnuz Thami Ntuli, uzothula inkulumo yokuhlahla indlela yesifundazwe.Sekufana nesiko ukuthi lo mcimbi uthatha izinsuku ezimbili esifundazweni nakuba sekuke kwaba nekhwelo lokuthi ube ngosuku olulodwa ukuze kwehliswe izindleko.NgoFebhuwari nonyaka, ngesikhathi kunomcimbi wokusivula kwakubekwe isabelomali sikaR3.2 million ngalo mcimbi.Emhlanganweni weNdlu yoMkhandlu weziFundazwe ePhalamende muva nje, kuvele ukuthi lo mcimbi uzoba ngoJulayi 10 noJulayi 11, 2024.Kulo mhlangano kuvele ukuthi izifundazwe ezintathu azikazilethi izinsuku zokuvulwa kweziShayamthetho. Lezo zifundazwe yiLimpopo, Free State ne-Western Cape.UNksz Seeng Mokoena omele iqembu uMkhonto weSizwe kwiNCOP, ukhale ngokushayisana kwezinsuku.“NgoJulayi 10, no-11 kuzobe kunemihlangano yamakomiti ekubeni kuvulwa isiShayamthetho saseKZN ngalezi zinsuku. Sivulwa izinsuku ezimbili, olokuqala kusuke kukhuluma iSilo, bese ngosuku lwesibili kukhuluma undunankulu.” USihlalo weNdlu yoMkhandlu weziFundazwe, uNkk Refilwe Mtsweni-Tsipane, uthe kubalulekile ukuthi amalungu athamele yonke imihlangano yamakomiti, wathi kodwa uyasizwa isicelo sabavela eKZN ngoba kubalulekile ukuhambela umcimbi wokuvulwa kwesiShayamthetho.Uthe abanankinga nokudedela abaseKZN ukuthi bathamele lo mcimbi.“Sizonidedela ukuthi nihambele lo mcimbi nakuba izobe iqhubeka imihlangano yamakomiti ngenxa yesikhathi esinaso. Asikwazi ukuhlehlisa noma ukuchibiyela uhlelo ngoba sincane isikhathi esinaso kodwa asinankinga nokuthi nihambele umcimbi.” Nelungu le-IFP uMnuz Poobalan Govender, libongile ngokuvunyelwa ukuthi bathamele lokhu kuvulwa kwesiShayamthetho.“Siyabonga ukuthi nisivumele ukuthi sihambele lo mcimbi ngoba ubaluleke kakhulu.” Kubuzwa uNksz Nomusa Phungula, okhulumela isiShayamthetho mayelana namalungiselelo okuvulwa ngokusemthethweni kwesiShayamthetho, ushaye ngamafuphi wathi bazomemezela uma sekuphothulwe konke.“Sizomemezela uma seziphothule izingxoxo nazo zonke izinhlaka,” kusho uNksz Phungula.Ngosuku lokuqala lokuvulwa kwesiShayamthetho iMbube ithula inkulumo ixwayise ngezinto ezithile.Ngalezi zinsuku zokuvulwa kusuke kudliwe ingqephu amalungu esiShayamthetho kanjalo nezimenywa. "
    },
    {
        "content": "KUTHELE izithelo ezinhle ukubambisana kwezinhlaka ezahlukene zezomthetho i-Asset Forfeiture Unit (AFU), uphiko lukazwelonke lwezokushushisa kanjalo nophiko oluphenya amacala ayisipesheli noKlebe kushaqwa imphahla yezigidi ezingu-R52.6 million ezikhulwini ezingu-22 zoMnyango wezemiSebenzi yoMphakathi eMpumalanga, nakumabhizinisi aphakela lo mnyango ngemisebenzi.Ukushaqwa kwale mpahla kuhambisana nomthetho wesiGaba 26 womthetho Wokuvimbela Ubugebengu Obuhleliwe, 121 ka-1998. Lokhu kumayelana nophenyo lweSIU ngezinkontileka zama-PPE ngesikhathi sokubheduke iCovid-19. Kubikwa ukuthi izikhulu zalo mnyango zakhipha amathenda ezigidi ukuze kutholakale amaPPE kodwa izinkampani ezanikezwa umsebenzi kazizange ziwenze,  zakhetha ukukhokhela lezi zikhulu nemindeni yazo ngezindlela ezahlukene.Abasolwa abathintekayo abasebenzela lo mnyango nguMacDonald Sigudla, Dorries Mbatha, Bandile Ngcobo, Godisamang Molotsane, Kobus Mkhabela noSipho Monareng. Izinkampani nabanikazi bazo iMaganeleni Trading and Projects (Pty) Ltd, Anthony Maganeleng Mashigo, Gladness Gugu Bulunga, Thandolwam Transport and Projects (Pty) Ltd, Mbombela Integrated Waste Management Services (Pty) Ltd, Orapaleng Molotsane, Tsidi Susan Sedibe, Superia Services Trading CC, Whisky Delisa Khumalo, Makulaspan Construction (Pty) Ltd, Thabang Lebo Andiswa Dibakoane, Ntando Ms Trading (Pty) Ltd, Bongani Edward Lukhele, Ligabho Le'Africa Properties (Pty) Ltd, Oratile Molotsane no-Ezrom MolotsaneUphenyo lumbule ingubo ngobugebengu obuhlukene benkohlakalo, ukukhwabanisa, ukweba nokushushumbiswa kwemali okwenziwe yibo bonke laba basolwa. Ngokuhambisana noMthetho wama-Special Investigating Unit ne-Special Tribunals Act 74 ka-1996 (uMthetho we-SIU), i-SIU idlulisele ubufakazi bobugebengu ku-NPA nakoKlebe ukuze kuqhutshekwe nophenyo, okuholele ekuboshweni kwezikhulu zomnyango nabahlinzeka ngemisebenzi.Imvume yokushaqwa kwempahla ikhishwe iNkantolo eNkulu yaseMpumalanga ezinze eMbombela, egunyaze ukushaqwa kwempahla ezindaweni ezingu-34 ezifundazweni iMpumalanga, North West, Western Cape naseGauteng.Kule mpahla kukhona izakhiwo ezingu-2, izimoto ezingu-31, nesikebhe, impahla yaphakathi endlini, ubucwebe, izikhali, izihlamvu nemali. Kusukela ngoJulayi 23, abasolwa bavinjelwe ukusebenzisa amabhange abo, ukuthola imiholo, ukubhanga ngobuchwepheshe besimanje."
    },
    {
        "content": "KUSEMNYAMA ngokwakhiwa kwezindlu zesiShayamthetho saKwaZulu-Natal eMgungundlovu, njengoba amaqembu abusa isifundazwe ngokubambisana ehlukene phakathi.Nakuba emaqenjini abusa ngokubambisana kukhona afuna ukuthi kuqhubeke ukwakhiwa kwezindlu zesiShayamthetho ezizokuba namahhovisi kahulumeni, amanye amaqembu afuna ukuthi isiShayamthetho sibuyele oLundi.USomlomo, uNksz Nontembeko Boyce, uthe lolu daba uselushiyele emaqenjini abusa ngokubambisana ukuba aluxoxe.Ukusho lokhu ngesikhathi ethula isabelomali sesiShayamthetho ngoLwesihlanu.UNksz Boyce ubephendula inkulumo kaSotswebhu we-DA, uDkt Imran Keeka, ocele ukuthi kuvuselelwe izingxoxo zokwakhiwa kwesiShayamthetho.Udaba lokwakhiwa kwezindlu zesiShayamthetho eMgungundlovu, ludala, laqalwa ukukhulunywa ngesikhathi kusuka isiShayamthetho oLundi, ngo-2004.Nakuba kade lwaqala ukukhulunywa lolu daba, akukho mnyakazo otheni owenziwe.Umnyakazo oqaphelekile wenziwa owayengundunankulu waKwaZulu-Natal, uNkk Nomusa Dube-Ncube, owamemezela ukuthi kuzoqala ukwakhiwa kwezindlu zesiShayamthetho ezizobiza u-R6 billion.Lokhu wakwenza ngesikhathi ethula inkulumo yakhe ngesimo sesifundazwe yokugcina, ngasekuqaleni konyaka.Ukungabuyeli kwe-ANC emandleni kushiye ungabazane ngokwakhiwa kwezindlu zesiShayamthetho njengoba isibambisene namaqembu afuna ukuthi isiShayamthetho sibuyele oLundi.I-IFP ne-NFP bafuna ukuthi isiShayamthetho sibuyele oLundi.Nakho ukubuyela kwesiShayamthetho oLundi kubukeka kungelula. Muva nje uNdunankulu Thami Ntuli, uthe lolu daba lusadinga ukuxoxwa.Lokhu wakusho ngesikhathi eyokwethula iKhabhinethi yakhe eSilweni.UKeeka uthe unethemba lokuthi uMnyango kaMgcinimafa kuzwelonke nasesifundazweni, noMnyango wezeMisebenzi yoMphakathi neNgqalasizinda esifundazweni, izoqala kabusha izingxoxo zokwakhiwa kwezindlu zesiShayamthetho, eMgungundlovu.Uthe uhambo lwakamumva lwamalungu esiShayamthetho lwaseScotland, lukhombise ngokusobala ukuthi kufuneka kwakhiwe isiShayamthetho.UNksz Boyce uthe uyazi ukuthi kunokungavumelani ngalolu daba, wabalula kakhulu ingwevu ye-IFP, uMnuz Blessed Gwala, athe iyazi ukuthi abavumelani nayo ngalolu daba.UNksz Boyce uthe amaqembu abusa ngokubambisana kufanele baluxoxe udaba. “Ekugcineni kufanele sivumelane. Yingakho ngithi ngizoyishiyela kubaholi bamaqembu abusa ngokubambisana ukuba axoxe.”"
    },
    {
        "content": "Umhlaziyi wezepolitiki uthi kusekuncane lokhu kuxabana kwamaqembu abusa ngokubambisana KwaZulu-Natal kududulana owe-ANC nowe-IFP.UMnuz Zakhele Ndlovu waseNyuvesi yaKwaZulu-Natal, uthe asazoxabana kakhulu amaqembu aphethe ngokubambisana esifundazweni.Ubekusho lokhu emva kokujikijelana ngamazwi kukaNobhala we-ANC KwaZulu-Natal, uMnuz Bheki Mtolo, noMphathiswa wezokuBusa ngokuBambisana neziNdaba zoMdabu oyilungu le-IFP, uMfu Thulasizwe Buthelezi.Ingxabano yabo iqalwe nguMtolo, osole uButhelezi ngokuzenzela umathanda komasipala.Esitatimendeni, uMtolo uthe uButhelezi uhamba eshintsha abalawuli nezimenenja zomasipala ngaphandle kokulandela imigomo.Abalawuli abashintshiwe kusukela kungene uButhelezi bakoMasipala Inkosi Mtubatuba, uMkhanyakude nasoThukela.UMtolo uthe ukuziphatha kukaButhelezi kubeka engcupheni ukusebenza kukahulumeni wokubambisana.“Angeke sivume ukuthi uButhelezi azenzele umathanda. Selokhu akhethwa, uzibona emkhulu ukunohulumeni wokubambisana. Ngifuna ukumkhumbuza ukuthi alikho iqembu elanqoba ngamalengiso KwaZulu-Natal. Wonke amaqembu kufanele asebenze ngokubambisana.”Nokho uButhelezi uthe angeke ezwe ngoMtolo.“UMtolo kufanele akhumbule ukuthi i-ANC yaphuma emandleni ngoMeyi 29. Akangadidwa ukuthi kunohulumeni wokubambisana bese ezitshela ukuthi kusaphethe i-ANC. Ziphelile izinsuku lapho uMtolo ezotshela khona umphathiswa nezikhulu zomnyango ukuthi akwenziweni. Mina ngakhethwa undunankulu.”UButhelezi uthe kunenkohlakalo eningi ebiyenzeka emnyangweni ngaphambi kokuthi afike, wathi bazoqala uphenyo athe lungase luholele ekutheni kube khona ababoshwayo.Akukapheli ngisho izinyanga ezimbili uhulumeni waKwaZulu-Natal wokubambisana waqokwa njengoba sekuqala uqhekeko.I-IFP ne-ANC iwona maqembu amakhulu kuhulumeni wokubambisana, iwona aphethe izikhundla eziningi.UNdlovu uthe akuthusi ukudonsisana kukaMtolo noButhelezi.“Iqiniso ukuthi la maqembu awazange azikhethele ukusebenzisana, aphoqwa imiphumela yokhetho. La maqembu azosebenzisa izikhundla abelwa zona ukukhankasela ukhetho lohulumeni basekhaya oluzayo.“UButhelezi uzofuna ukusebenzisa umnyango awunikiwe ukuveza inkohlakalo komasipala. Uzofuna ukuveza i-ANC njengeqembu elikhohlakele. Uzofuna ukuthi i-IFP ibonakale njengeqembu elisebenzayo.”UNdlovu uthe kuningi okusazoqhatha amaqembu, kodwa wathi akaboni umshado wawo uzoshabalala.“Basazoqhubeka nokumbulana izinqe kodwa bazohlala ndawonye ngoba bayazi ukuthi kungonakala okuningi uma bangahlukana. Ukuhlukana kwabo KwaZulu-Natal kungachaphazela uhulumeni kazwelonke njengoba nakhona bebambisene. Ngakho ke ngicabanga ukuthi abaholi bakazwelonke angeke bayivume leyo nto.”"
    },
    {
        "content": "ZISAZOQHUBEKA izinselelo ezibhekene noMnyango wezeMfundo KwaZulu-Natal, zokungavalwa ngesikhathi kwezikhala zothisha, ukungaqashwa konogada, ukungaqashwa kwabahlanza izikole, ukushoda kwezinsiza-kufundisa okubalwa nezincwadi nokungakhokhelwa kwamanzi nogesi ngenxa yokunganeli kwesabelomali nakulo nyaka.Lezi zinkinga zeminyaka ezixake lo Mnyango, zizoqhubeka kunyaka wezimali u-2024/2025 nakuba isabelomali singu-R62.989 billion.Izinyunyana zothisha esifundazweni zihlala zikhala ngokungafakwa ngesikhathi kwemali yezikole, ukungavalwa kwezikhala zothisha abathatha ikhefu, ukushoda kwezinsiza-kufundisa, ukungakhokhelwa ngesikhathi kosonkontileka, nokufeyila ukukhokhela ugesi namanzi ngesikhathi, nangezinye izinkinga ezibhekene noMnyango.Zithi othishanhloko kuze kudingeke ukuthi basebenzise imali yabo ukutakula izikole.Umphathi wezezimali eMnyangweni, uMnuz Lalisingh Rambaran, uthe isimo sisenzima njengoba kusenohlelo lokuthi ingxenye ethile yemali, bengayitholi yonke kuMgcinimafa.Uveze ukuthi ingxenye enkulu yesabelomali iya emaholweni abasebenzi.“U-R51 billion uya emaholweni wabasebenzi bese kuthi enye imali iye ezikoleni. Kudingeka sifake izicelo kuMgcinimafa uma kudingeka sivale izikhala ezibalulekile emnyangweni,” usho kanje emhlanganweni wekomiti lezemfundo esiShayamthetho ebelizophasisa lesi sabelomali.Uveze nokuthi kumiswe nezinhlelo ezintsha zokulungiswa kwezikole, ngaphandle kwalezo ezikhahlanyezwe yizimvula nesichotho.Lokhu kusho ukuthi izikole ezidinga ukulungiswa zizothi ukuma kancane ngenxa yezinselelo.Kulo mhlangano, uMphathiswa woMnyango uMnuz Sipho Hlomuka, unxuse ukuthi leli komiti lisebenzisane nelezezimali ukuthi kuyiwe kuMgcinimafa, kuyonxuswa ukuthi achathazele lo Mnyango imali.UHlomuka ubuye waveza eyobugebengu obenzeka ezikoleni kanjalo nezehlakalo zokuhlaselwa kothisha, balinyazelwe emagcekeni ezikole, wathi kudinga ukubambisana kwezinhlaka ezehlukene.Uthe onogada abakhona ezikoleni baqashwe ngumnyango abaqashiwe yizinkampani ezizimele njengoba kunamalungu esiShayamthetho abethi kumele onogada baqashwe ngumnyango.UNksz Hlengiwe Mavimbela we-ANC, uvumelene nombono wokuthi basebenzisane nekomiti lezezimali ukuze kuyiwe kuMgcinimafa kuyonxenxwa ukuthi achathazele lo mnyango imali.Ukhale ngesimo esingesihle sokuthi kuzogqoza ukuhlinzekwa kwamathuluzi okusebenza ezikoleni ekubeni kubhekwe imiphumela ka-matric ekupheleni konyaka.UMnuz Siphiwe Moyo weqembu i-MK, ukhale ngokushoda konogada ezikoleni zesifundazwe nabafundi abangakuqondi abakufundayo uma beqhathaniswa namanye amazwe. I-MK ne-EFF abasesekanga isabelomali, kwathi amanye amaqembu okuyi-ANC, IFP ne-DA baseseka."
    },
    {
        "content": "SISANKENENEZA ezindlebeni zakhe isililo sozakwabo becela usizo, kumsebenzi osale nezibazi zokusha kodwa wakwazi ukuphulukundlela kungqongqa abayisithupha abebezama ukucima umlilo wamadlelo obusha ubuhanguhangu, eMpophomeni kuMasipala waseMngeni, ngeSonto.Umgilwa igama lakhe eligodliwe ngenhloso yokumvikela, uthe akubone kwenzeka kuyisithombe azophila naso impilo yakhe yonke njengoba kusenzima ukwamukela indlela abone ozakwabo beyiyo ngemizuzwana nje kade bephila kungekho ocabanga ukuthi kunento ebuhlungu ezobehlela.Ngesikhathi Isolezwe  livakashele kubo kamgilwa, limfice elele ngenxa yezinhlungu ebhandishe isitho nasemathangeni womabili, engakwazi nokuhamba kahle, esebenzisa induku.“Sithole umbiko obuthi kuyasha. Ngesikhathi sizama ukucima, kuqapheleke ukuthi amalangabi omlilo angaphezu kwamandla, induna ebisigadile yasiyalela ukuthi siqhele bese sizame ukuqhamukela ngakolunye uhlangathi. Kodwa ngokushesha, umoya uvunguze wabheka ngalapho bese singakhona usunamandla kakhulu,” usho kanje.Uthe ubephambili asebenza nabo bengemuva kwakhe, ngesikhathi ephenduka ubengasaboni muntu kodwa ezwa ngesililo, wazama ukubaleka kodwa amalangabi esevele emhangulile njengoba izinto abezigqokile kudingeke azikhumule sezivutha.“Ngesikhathi ngibaleka, bekunzima ngoba sibeletha isigubhu emhlane esinamalitha awu-20 amanzi, okwenza kubenzima ukugijima naso. Ngicabanga ukuthi abaningi bahlulwe ukugijima naso ngoba indawo beyenyukela siphefumula intuthu,” kuqhuba yena.Uthe bebeqeqeshwe izinsuku ezintathu kuphela kanti ezimbili kuzona besekilasini befundiswa ngomlilo. Uthe baqashwe yinkampani i-Formusa kasonkontileka osebenza ngaphansi kwenkampani, i-Sappi yaveza ukuthi alukho usizo asalutholile ngisho lokwelulekwa ngokomqondo. Uthe emva kokuqeqeshwa, azikho izitifiketi abanikwe zona.Uveze ukuthi ubesanamasonto yena nabanye asebenza nabo beqashiwe, kanti umqashi ubebabambela kuphela imali ye-Unemployment Insurence Fund.Kulesi sigameko kudlule emhlabeni abesifazane abahlanu nowesilisa oyedwa, kanti omunye wesilisa kuthiwa isimo sakhe sibi esibhedlela.Kwabadlule emhlabeni kulesi sigameko kukhona; uNksz Ntombifuthi Ngcobo, Nksz Ntombikhona Nxele, Mnuz Vusi Radula, Nksz Nonsikelelo Zuma, Nksz Khethiwe Ngcobo noNksz Mabongi Sishane.UNksz Amanda Sishane ongudadewabo kaMabongi, uthe bewumndeni bafe olwembiza ngokulahlekelwa udadewabo kule nhlekelele.“Bekuwuyena kuphela osebenzayo futhi esondla ekhaya. Sekusele mina, izingane zakhe ezintathu neyami nomama lapha ekhaya. Bekungunyaka wakhe ka-12 esebenza e-Formusa kanti ubengasisona isicimamlilo kodwa bebecelwa nje ukuthi benze lo msebenzi uma sekufike ubusika beqeqeshwe izinsukwana, uma kuqala ihlobo baphindele emsebenzini wabo wokutshala amahlathi,” usho kanje.Kuthintwa osebenza ophikweni lwezicishamlilo eThekwini osemnkantshubomvu kulo msebenzi ocele ukungadalulwa, uveze ukuthi ukuqeqeshelwa lo msebenzi kuthatha izinyanga ezine zonke futhi ngaphambi kokuqasha kuningi okubhekwayo kumuntu kubalwa nesimo sakhe sempilo.UMnuz Alson Ngesi okhulumela iFormusa, uthe abasebenzi babenikezwe ukuqeqeshwa okwanele, kodwa wavala ucingo ngesikhathi ecelwa ukuthi aqinisekise ukuthi baqeqeshwa izinsuku ezintathu kuphela.UNgqongqoshe woMnyango wezokuBusa ngokuBambisana neziNdaba zoMdabu uMnuz Velenkosini Hlabisa noNdunankulu esifundazweni uMnuz Thami Ntuli nabanye abaphathiswa beminyango, bahambele imindeni ukuyobhonga emsanweni.  UHlabisa uthe ngokombiko, umonakalo odalwe imililo ehlasele lesi sifundazwe ulinganiselwa ku-R90 million."
    },
    {
        "content": "USAKUTHOLA kunzima ukuphila ngaphandle kwendodakazi yakhe, owesifazane okwadlwengulwa kwabulawa indodakazi yakhe maqede isidumbu salahlwa ngaphansi kwebhuloho elikuN2 ngoDisemba 23  nyakenye.Lokhu kuvezwe yilungu lalo mndeni, uMnuz Philani Nzuza ngesikhathi ekhuluma neSolezwe ngesimo sikaNkk Nomusa Xulu (44) waseGreytown.Icala beliqhubeka eNkantolo yeMantshi, yaseThekwini. Umufi uNksz  Nonhlakanipho Buthelezi ( 26) kuthiwa wayephuma endaweni yokuzijuxuza, eChestervile, iClassic Lounge ngesikhathi ehlelwa yilo mshophi.Kuthiwa yena nomngani wakhe owasinda kwathi sekuyisikhathi sokuthi baphindele endlini eManzimtoti, kwaqhamuka imoto eyayinabesilisa abane yathi izobagodukisa.Abesilisa ababengaphakathi ngabasolwa okunguMnuz Nkosinathi Emmanuel Ndala (23), Sphamandla Mkhulise (24), Sphamandla Thulani Bhengu (24) noThalent Mbongeleni Ntanzi  (21).Bonke babhekene namacala okuphanga, ukudlwengula nokubulala.Kuthiwa maphakathi nendlela benqaba ukubehlisa kunalokho imoto baze bayipaka emgwaqweni uN2 oya KwaDukuza.Kuthiwa babadlwengula bobabili, lo omunye waphunyuka umufi wehluleka ukudlubulundela bambulala. Eseshonile bamphanga konke ayenakho.\"Iqiniso elimsulwa ukuthi kunina wengane impilo ayiphindanga yafana selokhu kwavela lo mshophi. Kulukhuni kuyena ukwamukela ukuthi indodakazi yakhe yabulawa,\" kuchaza uNzuza.Uthe indlela unina kamufi ahlukumezeke ngayo uhluleka nawukuza enkantolo.UMshushisi u-Advocate Calvin Govender uthe kungaba ngcono ukuthi icala lihlehle njengoba kusekhona uphenyo olwenziwayo.IMantshi uMnuz Zuma uthe ngenxa yezicelo eseziphakanyiswe nguMshushisi uyavumelana nokuthi lihlehliselwe uMeyi 8 nonyaka.Abameli babasolwa nabo bavumelene ngokuthi lihlehliswe icala.Ngaphakathi enkantolo kuzwakale ukuhhumuzela okukhulu kumalungu omphakathi ngesikhathi kumenyezelwa ukuhlehliswa kwalo.Iningi labebesenkantolo beleseka umndeni womgilwa.Bekukhona nabanye besifazane ebebehlezi ndawonye okukholakala ukuthi bahlobene nabasolwa.Abasolwa babonakale bebaphakamisela izandla ngesikhathi sebehla bephindela esitokisini. Oyedwa wabesifazane obefake isikibha esimhlophe ubonakale ekhala izinyembezi.Abasolwa bebebonakala bekhululekile. Isicelo sabo sebheyili sachithwa. "
    },
    {
        "content": "Iseqhulwini eyokuhlonishwa koMthethosisekelo wezwe, eyokungacwasi ngokwebala nangokobulili, eyokugqugquzelwa koxolo nokubuyisana kanjalo neyozinzo kuhulumeni wasekhaya ezisekelweni ezilawula uhulumeni wobumbano, ohlanganisa amaqembu amahlanu kuleli. Ngaphansi kwalezi zisekelo, uMengameli wezwe uCyril Ramaphosa nguyena onamandla okuqoka iKhabhinethi yakhe. Amaqembu ayingxenye kahulumeni wobumbano yi-ANC, DA, IFP, Patriotic Alliance neGood.UNobhala jikelele we-ANC uMnuz Fikile Mbalula, ekhuluma nabezindaba muva nje, uveze ukuthi izandla zisavuliwe nakwamanye amaqembu ukuthi angaba yingxenye yalo hulumeni.UMbalula uthe abasebenzi ngokuthi iqembu elabamnyama ngoba elakuleli lihlanganisa zonke izinhlanga. Uthe basebenza namaqembu ahlonipha uMthethosisekelo wezwe, angacwasi ngokobulili nangokobuhlanga kanjalo neminye imigomo ethuthukisa izwe.Amaqembu abambisene kuhulumeni anezihlalo ezingu-273 ePhalamende. Lokhu kusho ukuthi ano-68%.UMbalula uthe baphoqwe ngabavoti ukuthi basebenzisane namanye amaqembu njengoba lingekho iqembu elawina ngamalengiso okhethweni lukazwelonke nolwezifundazwe.“Akuyona inkinga edalwe yi-ANC, kodwa abavoti abathi kumele sibambisane. Abantu abathi abafuni kube nohulumeni ophethwe yiqembu elilodwa, yingakho sinalo hulumeni,” kusho uMbalula.Njengoba abantu bengayi nxanye bengemanzi, baningi abangeneme ngalesi sivumelwano sikahulumeni wobumbano. Ngaphakathi kwi-ANC kukhona abangeneme kanjalo nakwamanye amaqembu. Nezinyunyana zabasebenzi azeneme ngalesi sinyathelo.Abanye bakhala ngokuthi imigomo ye-DA neye-ANC iyashayisana, ikakhulu ezintweni ezithinta ezemfundo, umhlaba nokuvikelwa kwamalungelo abasebenzi.Abanye bebefuna ukuthi kubambisane amaqembu ‘abamnyama’ ne-ANC, okubalwa Umkhonto weSizwe, oholwa owayengumengameli wezwe uJacob Zuma, i-EFF, IFP namanye.I-ANC ike yakubalula ukuthi ayikwazanga ukusebenzisana ne-MK ngoba eminye yemibandela yayo bekuwukuchitha uMengameli Ramaphosa. UMbalula ukubalulile ukuthi ukusebenzisana kwabo namaqembu anemibono ehluke kakhulu kunekaKhongolose, akusho lutho ngoba ngeke baguquke babe yilawo maqembu.“Ngeke sishintshe imigomo yethu ifane neye-DA, ngeke futhi isigwinye. Ne-DA ngeke ishintshe imigomo yayo ilandele eye-ANC njengoba sibambisene. Sibambisene ukuze siyise izwe phambili,” kusho uMbalula.Okunye okuseqhulwini emigomeni ngukuthi uma kukhona ukungavumelani kwamaqembu, kumele kusetshenziswe ezinye izindlela zokuzama isixazululo uma kunongqingetshe.Umhlaziyi wezepolitiki uSolwazi Ntsikelelo Breakfast, uthe okuhle manje ngukuthi sekunemigomo amaqembu asesebenzela phezu kwayo.Ekhuluma nesiteshi sethelevishini iNewzroom Afrika, uBreakfast uthe le migomo izokwazi ukunqanda abazonhlanhlatha.“Kunento amaqembu azobe esebenzela phezu kwayo kunokuthi nje wonke umuntu adonse abheke le, nomunye abheke kwenye indawo.” "
    },
    {
        "content": "UKUBANJWA inkunzi kwezimoto ezithwala imali kuyaqhubeka nokuba yiva elingabanguleki ezweni.Lokhu kushiwo yiNhloko yoKlebe u-Lt General Gofrey Lebeya, esithangamini nabezindaba ePitoli ngoLwesihlanu, nobekuhloswe ngaso ukwenekela umphakathi igxathu eselihanjwe yilolu phiko ukulwa nobugebengu ekoteni yokugcina yonyaka wezimali u-2023/2024.“Lolu phiko ngokubambisana nezinkampani ezizimele, luyaqhubeka nokuqinisa izinhlelo ukulwa nalesi sihlava. Imigulukudu ebamba inkunzi izimoto ezithwala imali, ingabantu abanesihluku abangenandaba nempilo yomunye umuntu.,” usho kanje.Uthe kule kota nje kuphela angu-51 amacala okubanjwa kwenkunzi kwezimoto ezithwala imali kanti bangu-20 ababoshiwe, babe ngu-15 abagwetshelwe amacala afanayo.ULebeya uthe lolu phiko uthe selubophe abantu abangu-547 ngamacala ehlukene kule kota, okukhona kuwo awenkohlakalo, athinta ukukhwabaniswa kwezimali, nawokuhwebelana ngemali ngendlela engekho emthethweni, awokubulawa kwamaphoyisa, ukumbiwa kwezimayini ngokungekho emthethweni nokubanjwa kwenkunzi izimoto ezithwala imali. Amaphesenti angu- 80 ababoshiwe abakuleli bese kuthi angu- 20, ngabokufika kuleli. Isifundazwe esizihola phambili ngababoshwe yilolu phiko, yi- Gauteng.Zingu-736 izibhamu ezitholwe kubasolwa nezinhlamvu ezingu-1159.Angu-22 amaphoyisa abulewe kule kota, angu-17 kuwona abulawe engekho emsebenzini.Kuqoqwe izidakamizwa ezingabiza imali eyevile ku- 47 million kwaboshwa abasolwa abangu-68 kanti abangu-42 kubona abakuleli bese kuthi abanye abokufika. "
    },
    {
        "content": "ABACULI bakamaskandi bashaqekile ngesikhathi kuvela igama likazakwabo ohlwini lwabasolwa ngokubulala umrepha wakuleli, uKiernan ‘AKA’ Forbes. UMnuz Lindani Zenzele Ndimande (35), emculweni kamaskandi waziwa ngoShiselansimbi, ungummangalelwa wesibili kuleli cala. Yize umculi wasoCilwane, kwesakwaMthethwa, eMpangeni, ekhiphe ama-albhamu amathathu kodwa yingoma yango-2021, ethi Iyozala Nkomoni, emgqamise kakhulu ngenxa yokubophela izihlabani zomculo. Phakathi kwabaculi abasebenze noShiselansimbi kubalwa uBuselaphi engomeni ethi Wayeyinsizwa Ubaba, uNdoni engomeni ethi Nhliziyo Yami, uSphe Zulu (oseke wacula noKhuzani NeZingane Zoma) kwethi Umthakathi, uPinky Mabaso weShabalala Rhythm naMaYellowbone kwethi Nyathela Ngamandla noMaqhinga Hadebe onguphrojusa futhi omdlalela isigingci. UMaqhinga, obuye acule neShabalala Rhythm noQadasi, uthe umazi kahle uShiselansimbi ngenxa yokuthi ungumkhaya wakhe futhi basebenze kakhulu naye emculweni. “Ngabe unamanga ongathi wake wathi nxa kuye. Ubengakwazi ukuthi ‘Sawubona’ kodwa uthi ‘Amen.’” Nakuba kunjalo uthe abantu abangazi kangcono ngempilo yakhe umndeni wakhe. UBuselaphi uthe umazi umsolwa njengomculi ozihloniphayo nongazwani nento engasile. UNdoni, ongumkhaya wakhe, unxuse ukungaphawuli lutho ngomsolwa. Isolezwe like labika ngomcimbi wokwethulwa kwe-albhamu kaShiselansimbi, owawusehholo lomphakathi eCilwane, ngoJuni 2021. Kanti omakhelwane bakhe bamchaza njengomuntu oyisibonelo esihle. Lo maskanda kuthiwa wahleshulelwa uR133 000, esambeni semali ewuR800 000 obikwa ukuthi wakhokhelwa ababulali baka-AKA. Ngokophenyo lwamaphoyisa, iseleula kaShiselansimbi iveza ukuthi wayekhona umculi endaweni yesigameko phambi kwaseWish on Florida,  eThekwini, waxhumana nomunye wabamangalelwa.U-AKA, nomngani wakhe uTebello ‘Tibz’ Motsoane, balalelwa unyendle ngabantu maqede  bashonela endaweni yesigameko ngesikhathi bephuma endaweni yokudlela.Kuleli cala uShiselansimbi, obuye abe wusomatekisi, usolwa noMnuz Lindokuhle Thabani Mkhwanazi (30), ongusomatekisi, uMnuz Siyanda Eddie Myeza (21) ongumahlalela eMlaza, uMnuz Mziwethemba Harvey Gwabeni (36) ongusomabhizinisi onezimayini eLimpopo, uMnuz Lindokuhle Ndimande (29) onepulazi eCamperdown ngaseMgungundlovu, uMnuz Siyabonga Gezani Ndimande/Nxele (28) noMnuz Malusi ‘Mjay’ Dave Ndimande (29). *Kwenzeka lokhu nje, kusanda kusala enkundleni omunye umculi kamaskandi uSjula ‘Iqhawe LakoMenziwa’ Biyela. Lokhu kwenzeka ngesikhathi amaphoyisa ophiko oluphenya amacala abucayi iNational Intervention Unit (NIU), edubulana nabasolwa ngobugebengu obenzeka eNtibane Lodge, phakathi kwasoLundi, naseMelmoth ngenyanga edlule. Kulesi sigameko, uSjula wadlula emhlabeni noMnuz Sihle ‘Gwajo’ Biyela, Mnuz Bizokwakhe Sithole noMnuz Lindani Ncanana."
    },
    {
        "content": "LIZISHONELE izinkabi ezintathu zishaqwa amaphoyisa ngoMsombuluko ngecala lokubulala owesilisa waseCinci KwaMbonambi okuthiwa balenze ngoLwesihlanu olwedlule.Ngokusho kokhulumela amaphoyisa KwaZulu-Natal, uColonel Robert Netshiunda uthe abasolwa babanjwe eMlaza, eThekwini naseHighflats eXobho.Lezi zinkabi zisolwa ngecala lokuthumba, elokubulala, elokuzama ukubulala, elokutholwa nezibhamu ezingekho emthethweni nelezinhlamvu.Elandisa ngesigameko uNetshiunda, uthe ezintatha zangoLwesihlanu  abasolwa ababili bagasela emzini wabagilwa, bezenza amaphoyisa.“Bafuna ngodli isibhamu nemali kubaba wekhaya, bamphoqa ukuthi ahambe nabo. Kubikwa ukuthi abasolwa bamdubula bambulala maqede bamlahla esikhotheni,” kusho uNetshinda.Uqhube wathi baphinde babuyela emuva kunkosikazi kamufi, naye bamthatha bahamba naye.“Yena watholwa elahlwe endaweni yaseMposa, enenxeba lokudutshulwa ebusweni. Waphuthunyiswa emtholampilo oseduze,” kusho uNetshiunda.Udalule ukuthi abasolwa batholwe nezibhamu ezintathu nezinhlamvu. Uveze nokuthi nemoto ababebaleke ngayo nayo itholwe kubona.Umthombo ocele ukuthi igama lawo lingadalulwa, uthe umufi ubengumuntu obesezihlalela ekhaya njengoba esenesikhashana athatha umhlalaphansi.Uqhube wathi unkosikazi kamufi yena ungunogada emtholampilo.“Kuthiwa ngesikhathi befuna isibhamu kumufi kuvele ukuthi ilayisensi yaso ibisidlulelwe yisikhathi. Bathe ngoba ayivuselelwe, bayambopha kwaba ukuhamba kwabo naye,” kusho umthombo.Kuthintwa ilungu lomndeni, lithe ngeke likwazi ukuphawula ngoba  amaphoyisa abadonse ngendlebe athi abangakhulumi ngesigameko.Libuye lathi okunye okwenza bangafuni ukuphawula ukuthi basenovalo emva kwesigameko, bazizwa bengaphephile.UKhomishana wamaphoyisa KwaZulu-Natal uLieutenant General Nhlanhla Mkhwanazi ukushayele ihlombe ukuzikhandla kwamaphoyisa asaqhubeka nokwenza konke okusemandleni ukuqinisekisa ukuthi ubulungiswa buyenzeka.“Ngeke sivume ukuphathwa yizigebengu. Ngeke sikwazi ukuba nemiphakathi ehlalela ovalweni ngenxa yabantu abazishaya isifuba ngokuba obhongoza bobugebengu,” kusho uMkhwanazi."
    },
    {
        "content": "Sishayelwe ihlombe wuMphathiswa wezokuThutha eKZN isinqumo senkantolo egwebe iminyaka engu-10 indoda eyabulala ngokungenhloso izihlobo zikangqongqoshe.UMnuz Sipho Hlomuka uthe ukugwetshwa kukaCelumusa Ngwenya (35), yiNkantolo yesiFunda eMnambithi, kuzothumela umyalezo oshubile nakwabanye abashayeli.UNgwenya uvume amacala okubulala ngokungenhloso amalungu ayisithupha kaNgqongqoshe wezokuThutha, uNkk Sindisiwe Chikunga engozini yomgwaqo wase eyagwetshwa.Uphucwe nelayisensi yakhe yokushayela ekhanseliwe.“Siyasincoma isinqumo senkantolo esenze lo mshayeli wabhekana nesenzo sakhe. Sizoba yisifundo kuyena nakwabanye abashayeli bezimoto abaqhubeka nokushayela budedengu,” kusho uHlomuka.Ukhuthaze izinkantolo ukuba ziqhubeke ngawo lo mgqigqo wokukhipha izigwebo eziwulolu hlobo.Isiphihli sengozi eyayinyantisa igazi sehla emgwaqweni onguthelawayeka uN11 eMnambithi ebusuku ngomhla ka-17 Julayi 2022.Yayiphakathi kwemine nengu-40 iminyaka yababhubha okwakuyindodana kangqongqoshe, inkosikazi nezingane zabo ezine.INational Prosecuting Authority eKZN ithe uNkk Chikunga walethela inkantolo umbiko lapho ezwakalisa ubuhlungu bakhe nesilonda asala naso ngokushona kwamalungu omndeni wakhe.Kuthiwa ingozi yenzeka uNgwenya esika imoto ejikeni ehamba ngesivinini sika-158km/h endaweni egunyazwe ijubane lika-80km/h."
    },
    {
        "content": "Kuhluka imibiko yodokotela ecaleni lababulawa bangqongiswa kwabathathu, ngoJanuwari 25, 2022, eNkanini, eCato Manor.Ngosuku lwesigameko kwasocongwa abesilisa abathathu okungoMnuz Phumlani Tshekele, Numkile Mfenqe noRefilwe Mokoena.Kuvela ukuthi babekade besolwa umphakathi ngokuwuhlalisa lubhojozi, bedlwengula bedayisa izindlu zabantu ngodli.Kuvela ukuthi amalungu omphakathi abahlasela besendlini abathatha ayobokhela ngomillo bephakathi emotweni.Kwabe sekuboshwa abasolwa oMnuz Mmiseli Khondlo (41) odume ngelikaJomo, Vusimuzi Mazula ( 46), Thandekile Penelope Sithuntsa (37), Siphenathi Zoko (28) Mfanafuthi Muzi Masikane (37) noScelo Thusi (39).NgoLwesibili, eNkantolo eNkulu yaseThekwini, bekukade kufakaza uDkt Tsikwe Lesego owayehlola izidumbu. Uveze ukuthi esidunjini sokuqala asihlola wathola ukuthi umufi washa wangqongqa, wathola nokuthi intuthu yiyona eyaba yimbangela yokuthi agcine edlulile emhlabeni.Uthe wathola ukuthi entanyeni kamufi kwakubhajwe izinhlayiya okungaqondakali ukuthi ngezani.Ngakolunye uhlangothi, uDkt Naidoo naye owayehlola izidumbu zabafi uyakuphikisa lokhu, uthe kwakungezona izinhlayiya kodwa kwakuyigazi elase lomele ngaphakathi esidunjini sokuqala.Kuningi okunye okusembikweni wokuhlolwa kwezidumbu kaDkt Naidoo okuphikisana nombiko kaDkt Lesego.\"Kusho ukuthi naye yindlela ahlola wathola ngayo ukuthi leliya yigazi. Mina kodwa ngokwami ukuhlola ngathola ukuthi leziya kwakuyizinhlayiya ezithile,'' usho kanje.Ngokombiko kaDkt Naidoo, kubuye kuvele ukuthi ingxenye yephaphu kulesi sidumbu sokuqala sase sibovu okwakuwumphumela wokuthi isidumbu sakhe sasha sangqongqa.Nalokhu futhi uDkt Lesego uthi yena akazange akubone. UDkt Lesego uveze nokuthi yena wasihlola isisu sesidumbu sokuqala, kodwa uthi njengoba embikweni kaDkt Naidoo kungaveli lutho olumayelana nesisu, lokho kuveza ukuthi akazange asihlole isisu sesidumbu sokuqala.Ngokombiko kaNaidoo izidumbu zazimnyama, kodwa uLesego uthi kunjalo kodwa, hhayi kuzona zonke izingxenye zomzimba.\"Phela isidumbu sibamnyama sonke uma kuya ngokuthi sonke sishe yonke indawo,'' echaza.UMshushisi, uCalvin Sing ubesabe emphicaphice njalo ngemibuzo uDkt Lesego.IJaji uChetts belibonakala linokudideka uma lizwa okushiwo uDkt Lesego ekuqhathanisa nombiko kaNaidoo."
    },
    {
        "content": "ISHE yangqongqa ifemu ekhiqiza ikhemikhali esetshenziswa uma kwakhiwa imikhiqizo yotshwala eProspecton, eSiphingo eThekwini ngeSonto.Ngokusho kosophikweni lwezicishamlilo eThekwini, uMnuz Perigassen Goveder, akekho oshonile noma olimalile kulesi sigameko esenzeke efemini i-IPA ezintatha.“Sithole ucingo lusibizela endaweni yesigameko phakathi kwamabili. Bekungabo-12:30 ezintatha ngesikhathi sifika endaweni yesigameko, saqala ukucisha umlilo obusha ubuhanguhangu,” kusho uGovender.Uqhube wathi bafike bathola ukuthi bekunabasebenzi abayishumi endaweni yesigameko ngesikhathi kuqala umlilo.“Kubona akulimalanga noyedwa, bakwazile ukuphuma bephephile,” kucacisa uGovender.Uthe okwamanje imbangela yomlilo ibingakahlonzwa, wathi abakutholile ukuthi ifemu ibikhiqiza ikhemikhali esetshenziswa emikhiqizweni yotshwala.Uthe bakwazile ukuwucisha ngempumelelo umlilo, yize kucekeleke phansi yonke impahla ebikulefemu."
    },
    {
        "content": "ISIKHULU se-IEC KwaZulu- Natal uNkk Ntombifuthi Masinga, sithi kushone abantu ababili abebesuka ezikhungweni zokuvota.UNkk Masinga ubekhuluma esithangamini sabezindaba esikhungweni semiphumela e-ICC, eThekwini. Uthe omunye kwabashonile uwe evenini washona ephuma ukuyovota eMsinga.Omunye ugwazwe washona eBulwer, esuka esikhungweni sokuvota ngesikhathi exabana nomuntu thizeni. Udlulise amazwi enduduzo emndenini yabashonile.UNkk Masinga uthe kube nezigameko zokushayana kwezinye izindawo. Uthe eMlalazi, eShowe kube nesigameko sokushawa komuntu esikhungweni. Kukhona nomunye oshawe eCato Ridge.Uphinde wabika ngokuboshwa komsebenzi we-IEC eMgungundlovu, obesolwa ngomkhonyovu wamabhokosi okuvota. Uthe bawachazelile amaphoyisa ukuthi umsebenzi wabo ubesebenza kepha wasolwa abathile ngokukhwabanisa.UNkk Masinga uthe udaba lusaphenywa ngamaphoyisa kanti ibhokisi lokuvota lithathiwe. Uthe ngaphandle kwalokho ukuvota kuhambe kahle nokubala kusaqhubeka."
    },
    {
        "content": "SIKHULU isililo ngokudlula emhlabeni kwemenenja kaMasipala waseDumbe, uMnuz John Khumalo.UKhumalo ushone engozini yemoto eyenzeke phakathi kwedolobha iDumbe neVryheid, ngoLwesithathu, ekuseni.Imininingwane yengozi edlule nomphefumulo kaKhumalo ayicacile kahle.Izithombe ezisabalale ezinkundleni zokuxhumana zikhombise imoto kaKhumalo nenye ukuthi zitholane mahlanze.Zombili izimoto bezishayiseke kakhulu ngaphambili, enye yazo ibilele ngohlangothi.UKhumalo uchazwe njengesikhulu ebesizinikele emsebenzini waso futhi sikwazi ukusebenza nawo wonke amaqembu ezepolitiki.UKhumalo usebenze kulo mkhandlu kuphethe i-IFP, nangesikhathi kuphethe i-ANC, njengoba manje sekuphethe iNFP.USotswebhu we-NFP esifundeni iZululand, uMnuz Siphamandla Ntombela, uthe bagqemeke engeqiwa ntwala ngokushona kukaKhumalo.“Ibuhlungu indaba kaMntungwa, umuntu obezinikele ekusebenzeleni umphakathi, ubenothando nentobeko. Ziningi izindawo uKhumalo asebenze kuzo. Umsebenzi ubewenza ngokwethembeka.”UNtombela uthe uKhumalo ubesebenza nabo bonke abaholi bamaqembu ehlukene.“UMntungwa usebenzile ebuholini be-IFP, obe-ANC nobe-NFP. Ubekwazi ukuhlukanisa ipolitiki yobuqembu nomsebenzi kahulumeni. Zimbalwa izimenenja zomasipala ezisebenze ngaphansi kwamaqembu ahlukene. Uyingxenye yabambalwa abasebenze ngokwethembeka emaqenjini ehlukene. UNtombela uthe ngeke bawakhohlwe amagalelo kaKhumalo.“Sifisa ukukhalela umkakhe, izingane zakwabo, izingane zakhe, umndeni kanye noMkhandlu waseDumbe. Sisadumele namanje ngalezi zindaba esivuke ngazo.”UKhumalo uyindodana yengwevu ye-IFP engasekho, uMnuz Zakhele ‘MZ’ Khumalo, owayengunobhala wezokuphatha kwi-IFP futhi esondelene kakhulu nomsunguli wale nhlangano, inkosi Mangosuthu Buthelezi.Imizamo yokuthola iMeya kaMasipala waseDumbe, uMnuz Sibusiso Mkhabela, ayizange iphumelele njengoba ucingo lwakhe belukhala lungabanjwa futhi engazange ayiphendule imiyalezo ayithunyelwe.Kanjalo nemizamo yokuthola umndeni ayizange iphumelele."
    },
    {
        "content": "KUSHONE  isiguli  sesibili esihaqwe upokisi wezinkawu KwaZulu-Natal.UMnyango wezeMpilo kuleli, izolo, uthe owesilisa wesibili oshonile ngowesilisa oneminyaka engu-40 waseMnambithi,  kanti ushonele ekhaya. Kuhlonzwe eseshonile ukuthi ubehaqekile ngoba ubengazange aye esikhungweni sezempilo.Isibalo sabantu abahaqwe ileli gciwane kuleli sesenyukele kubantu abangu-16, kubo bathathu abantu abashonile. Kwabashonile ababili abaKwaZulu-Natal, oyedwa owaseTembisa.Okhulumela uMnyango wezeMpilo, uMnuz Foster Mohale, uthe imiphumela yokuhlolwa kwalo wesilisa kuqinisekiswe ngeSonto.Uthe lo wesilisa ubenezimpawu ze-mpox okuwutwayi emzimbeni wonke. Izigameko ezimbili ezihlonzwe kamuva ziqinisekiswe eGauteng, isigameko sokuqala indoda eneminyaka engu-43 neneminyaka engu-29.\"Bobabili abahlonzwe kamuva abanawo umlando wokuphumela emazweni angaphandle kwaleli,\" kusho uMohale.Kwabangu-16 abahaqwe ileli gciwane,  abayisishiyagalombili abaKwaZulu-Natal, abayisikhombisa baseGauteng, noyedwa owaseWestern Cape."
    },
    {
        "content": "Kushone oyedwa ngemuva kokuba imoto iphume ebhulohweni lomgwaqo uR102 oThongathi.Abezimo eziphuthumayo ngaphansi kwenkampani i-IPSS Medical Rescue bayaqhubeka nomsebenzi wokutakula imoto ephaphalaze yawela ezansi kwebhuloho ku-R102 ngaseMaidstone oThongathi. Imibiko evela endaweni yesigameko iveza ukuthi umshayeli uhlulekile ukulawula imoto yaphuma emgwaqweni yayolala ngophahla ezansi kwebhuloho.Uyedwa umuntu okuqinisekiswe ukuthi ushonile, kodwa abezimo eziphuthumayo basacinga mfuleni ukubona ukuthi akekho yini omunye ongakatholakali."
    },
    {
        "content": "KUSHUBE umbango wokuhola iKwaZulu-Natal amaqembu ezepolitiki eqinisa imikhankaso yawo yokhetho lwangesonto elizayo.Amaqembu asembangweni wokuhola iKwaZulu-Natal, i-ANC ne-IFP abe nemikhankaso emikhulu ezingxenyeni zeKwaZulu-Natal kule mpelasonto.IKwaZulu-Natal ingeyesibili ngokwesibalo esiphezulu sabantu ababhalisele ukuvota.I-ANC ithumele uMengameli Cyril Ramaphosa, ukuba azoqinisa umkhankaso wayo wokhetho.URamaphosa uchithe izinsuku ezintathu ekhankasa ezifundeni iTheku, iMoses Mabhida, Inkosi Bhambatha, neGeneral Gizenga Mpanza.URamaphosa uvale umkhankaso wakhe eThekwini.Uqale ngokuyokotha inkosi yaseMangangeni, uBhekamanganga Shozi, wabe eseyokhuluma nabalandeli be-ANC abebehlangene eSiphingo.URamaphosa uthe akakungabazi ukuthi i-ANC izonqoba KwaZulu-Natal.“Laba abathi iKZN bazoyithatha, bayaphupha, amaphupho nje. Nina njengamavolontiya e-ANC nizokwenza isiqiniseko sokuthi i-ANC iyalunqoba ukhetho. Anizukugcina ngokwenza isiqiniseko sokuthi siyanqoba KwaZulu-Natal, nizophinde nenze isiqiniseko sokuthi siyanqoba nakuzwelonke.”URamaphosa uthe kuningi okwenziwe i-ANC ukushintsha impilo yabantu.Uthe umthetho womshwalense wezempilo asanda kuwusayina, iNational Health Insurance, uzoshintsha impilo yabantu.“INHI izoqeda ukucwaswa kwabantu ezikhungweni zezempilo. Bonke abantu bazothola usizo lwezempilo ngokulingana.”Bekungokokugcina ukuba uRamaphosa akhankase KwaZulu-Natal ngaphambi kokhetho oluzayo.I-IFP  ibe nomcimbi omkhulu eThekwini, enkundleni iKing Zwelithini, eMlaza.Inkundla ibigcwele phama.Ophakanyiselwe kwesikandunankulu waKwaZulu-Natal, uMnuz Thami Ntuli, uthe i-IFP kuphela enomlando wokuletha izidingo kubantu.“I-IFP ayikhulumi ngomlomo, inemisebenzi ebonakalayo.”UNtuli uthe bakhathazekile ngokungahanjiswa kwezidingo kuMasipala waseThekwini.“Uma siwina ukhetho sizowuhlakaza uMasipala waseThekwini, kuqalwe phansi ukuvota.”UNtuli uthe kubashiya nemibuzo ukusayinwa komshwalense wezempilo sekubhekwe okhethweni.“Asiwugxeki lo mthetho kodwa kungani usayinwa ngoba nakhu sekuyiwa okhethweni? Kungani uhulumeni ungathathanga le mali wayothuthukisa ngayo izibhedlela nemitholampilo? Kungani kungaqashwanga odokotela?”Nabanye abagaqele esobundunankulu KwaZulu-Natal bebengazibekile phansi.Omele iDA, uMnuz Chris Pappas, uhambele inkonzo yokukhulekela ukhetho ebiseWestville, wabe esedlulela enkonzweni ebiseLutheran Church, eThekwini.Omele i-ActionSA, uMnuz Zwakele Mncwango, ubekhankasa kwaDukuza, ngoMgqibelo.NgeSonto wethule inkulumo enkonzweni eCFCI, oLundi.UMncwango uthe kuzokuba noshintsho ekubusweni kwezwe emva kokhetho.Uthe ufisa ukuthi abazongena emandleni kube abantu abamesabayo uNkulunkulu."
    },
    {
        "content": "ABENZA ucwaningo ngokubiza kokudla bathi awukho umehluko ozokwenziwa wukudlondlobala kwamandla emali kubantu bakuleli.NgoLwesithathu, iStatsSA sikhiphe izibalo eziveze ukuthi amandla emali asuke ku-5.3% ngoMashi aya ku-5.2% ngo-Ephreli.UMnuz Meryvn Abrahams obhekelele ukusebenza kwe-Pietermaritzburg Economic Justice & Dignity Group, eyenza ucwaningo ngentengo yokudla, uthe okwamanje akukho okuzojabulisa abantu ngoba amaveji nokunye ukudla kusaqhubeka nokumba eqolo.“Siyakwamukela ukuthi amandla emali athe ukudlondlobala kodwa lokhu ngeke kwehlise umthwalo emahlombe abantu bakuleli abathwele kanzima ngenxa yokubiza kwempilo. Amaveji asetshenziswa njalo okubalwa amazambane, u-anyanisi, u-pepper nokunye kusabiza. Igilosa yomndeni ibiza uR5 336.31. Lokhu kusho ukuthi abantu bathwele kanzima kanti njengoba amaveji esabiza, awukho umehluko ozokwenzeka ngezibalo zakamuva zamandla emali,” kusho u-Abrahams.Uthe mhlawumbe umehluko uzobakhona uma sekuvunwe amaveji atshalwe manje ebusika.Ugqugquzele abaqashi ukuba banyuse amaholo abasebenzi ukuze bakwazi ukuba nemali eyanele yokuthenga ukudla.“Uhulumeni naye kufanele anyuse izibonelelo ukuze abantu bakuleli bezokwazi ukuthola ukudla okunomsoco. Okwamanje kuyabiza ukuphila eNingizimu Afrika,” kusho u-Abrahams.USolwazi Bonke Dumisa, oyisazi somnotho esizimele, uthe izibalo zakamuva zamandla emali zisho ukuthi abantu bakuleli akufanele balindele ukuthi kwehle imali-mboleko.Uthe ibhange lombuso iSouth African Reserve Bank (Sarb), lifuna amandla emali abe phakathi kuka-3% no-6%.“Angiyiboni iSarb yehlisa imali-mboleko kulo nyaka ngoba ukuze inyakaze kuyodingeka ukuthi amandla emali abe ku-4.5%. Abantu abaqhubeke nokubopha izifociya ngoba iqiniso lithi okwamanje ngeke yehle imali mboleko,” kusho uDumisa.UNksz Koketso Mano oyisazi somnotho eFNB, uthe abalindele ukuthi amandla emali adlondlobale kakhulu ngoMeyi, kodwa balindele ukuthi uphethroli uqhubeke nokwehla uma udlame lwaseMiddle East luba ngcono.Naye uthe imali-mboleko abalindele ukuthi yehle okwamanje mhlawumbe ingaze yehle makuphela unyaka. "
    },
    {
        "content": "KUSHAQEKE abaningi ngengozi yebhasi edlule nemiphefumulo yabangu-45 ebhulohweni iMamatlakala, emgwaqweni uR618 eLimpopo ngoLwesine ekuseni.Kubikwa ukuthi leli bhasi belisuka ezweni laseBotswana lithwele abazalwane beya eMoria enkonzweni yePhasika ngesikhathi kwenzeka le ngozi.Kubikwa ukuthi umshayeli uhlulekile ukulawula ibhasi laphaphalaza, lanqamula ukhonkolo layowela ezansi ehlathini okuyibanga elingu-50 mitha ngaphambi kokuba kugqamuke ilangabi.Uphathiswa wezeMpilo eLimpopo uFlorence Radzilani uhambele indawo yesigameko eyambisana noNgqongqoshe wezokuThutha kuzwelonke uNkk Sindisiwe Chikunga ngoLwesine ukuhola isimo.Ngokombiko okhishwe yilo mnyango bebengu-46 abantu abebesebhasini kubalwa nomshayeli, bangu-45 abantu bashonile, kanti okwamanje kusatholakale izidumbu ezingu-12 njengoba abaningi bashe bangqongqa. Kuthiwa kusinde ingane eyedwa eneminyaka eyisishiyagalombili, elashwa esibhedlela ngenxa yokulimala.Lo mphathiswa uveze ukuthi umnyango uzosebenza ngokuzikhandla kwenziwa ulibofuzo ukuze kuqinisekiswe ubuzwe babantu abebesebhasini.\"Ngidlulisa amazwi emindenini elahleke lwe kule nhlekelele yengozi sizobabeka emkhulekweni,\" kusho yena.UNgqongqoshe unxuse abashayeli ukuba bacophelele futhi baqaphele emgwaqweni njengoba bebaningi abantu bahambela izindawo ezahlukene njengoba kuyimpelasonto yePhasika."
    },
    {
        "content": "IZINKOMBA ziveza ukuthi izikhungo ezingonyamakayipheli, njengoshisanyama nasemadeleni, yizo okuphelela kuzo imfuyo esuke yebiwe.Lokhu kuvezwe abenhlangano yabalimi i-African Farmers’ Association of South Africa (Afasa) KwaZulu-Natal, nenhlangano elwa nokuntshontshwa kwemfuyo iNkanyamba Forum, engxoxweni neSolezwe.Isigameko sakamuva esenzeke ngeSonto sokuboshwa kwekhansela le-IFP kuMasipala waseNdumeni, uMnuz Dumisani Xaba nabehamba naye uMnuz Kwazi Zulu, kushiye amalungu omphakathi ebambe ongezansi.Kuthiwa babanjwe belayishe izinkomo ezine emotweni edonsa inqola emgwaqweni u-R33 phakathi kweDundee neKranskop UMnuz Mbongeni Sikhakhane owusihlalo we-Afasa KwaZulu-Natal, uthe bakhathazekile ngokwanda kwezigameko zokuntshontshwa kwemfuyo kulesi sifundazwe. Uthe kunobufakazi bokuthi amasela ayisebenza masisha, adayise impahla isiyinyama ezindaweni ezingoshisanyama nasemadeleni.“Imvamisa imfuyo esuke yebiwe, amasela ayihlinzela emahlathini kutholakale ngesikhumba nomswani, okukhombisa ukuthi isuke izolayishwa iyiswe endaweni ethile edayisela abantu inyama okungaba yikoshisanyama nakwezinye izindawo ezidayisayo. Lokhu kuyabalimaza abalimi ikakhulu abansundu ngoba sikholelwa ukuthi imfuyo iyibhange lethu thina bantu abansundu,” usho kanje.UMnuz Tallman Zuma, ongumsunguli wenhlangano elwa nokuntshontshwa kwemfuyo emphakathini iNkanyamba Forum, uthe isikhathi esiningi uma belandela umkhondo ngokulahleka kwemfuyo kuyabonisa izinsalela zayo zivamise ukutholakala ebangeni elingaqhelile kakhulu nalapho yebiwe khona.“Ezigamekweni eziningi, imfuyo siyifica ihlinziwe. Kwesinye isikhathi uyaye ubone umuntu odayisa inyama emholweni wezalukazi, ubone ukuthi isavuza igazi okukhombisa ukuthi ibisanda kuhlatshwa,” usho kanje.Uthe kwesinye isikhathi ezindaweni ezishisa inyama, inyama uyithola inotshani nenhlabathi nokuyizinkomba zokuthi isuke ihlinzwe kuphuthunywa.Umnikazi wendawo yobumnandi eChesterville eThekwini, i-Mashamplane’s Shisanyama, ukugxekile ukuthengwa kwenyama yokwebiwa okunezinsolo zokuthi kwenziwa abanye abasebhizinisini elifanayo, wathi kuwudlisa amakhasimende into engekho ezingeni.“Ngenza isiqiniseko sokuthi inyama engiyidayisayo ngiyithenga ezindaweni ezivumelekile ukudayisa inyama ukuhlangabenzana namazinga ezokuphepha ezempilo. Uma udayisela umuntu ukudla into oyithenge emaseleni, uma isigulisa abantu sekutholakala ukuthi inobuthi, uzokwazi kanjani ukuthola loyo muntu okudayiselile? “Ebhizinisini lami abezempilo bayafika izikhathi nezikhathi ukuzohlola, namaphoyisa ayafika ukuqinisekisa ukuthi ibhizinisi lisaqhutshwa ngendlela ephephile. Uma kukhona ozakwethu abathenga ngalolu hlobo, abakuyeke lokhu, kuyasilimaza sonke kwehlise isithunzi semboni esikuyo,” usho kanje.UMnuz Mike Ngwenya ongumqondisi kwa-Cattle Watch, okuyinhlangano yamaqhinga okunqanda ukwebiwa kwemfuyo, uthe zikhona izindlela zobuchwepheshe abazisebenzisayo kwezinye izifundazwe ukunqanda ukwebiwa kwemfuyo.“Kunama-tracker afakwa emfuyweni okwenza kube lula ukuyibona ukuthi ikuphi ngoba ixhunyaniswa nomakhalekhukhwini womlimi. Lolu hlobo ludinga ingqalasizinda, ekhona kwezinye izifundazwe kodwa KwaZulu-Natal ayikho ngoba uhulumeni akafuni ukuhlangabezana nabalimi ngoba lolu hlelo lumba eqolo. Kwezinye izifundazwe iminyango yezolimo iyasebenzisana nabalimi ngakho silufakile khona, okubi ngoba siqhamuka kulesi sifundazwe kodwa asikwazi ukusiza khona,” kusho uNgwenya.Phakathi kuka-Okthoba noDisemba nyakenye, awu-7 290 amacala okwebiwa kwemfuyo abikwe emaphoyiseni KwaZulu-Natal."
    },
    {
        "content": "KUSOLWA ukuthi uqalwe abazingeli bezinyamazane umlilo wequbula obulale abayisithupha abayizicishamlilo eBoston, eHowick ngaphansi kukaMasipala uMngeni ngeSonto.Lokhu kuvezwe yiMeya kulo masipala uMnuz Chris Pappas ekhuluma nabezindaba emva kwalesi sigameko.Kusolakala ukuthi umlilo obusha ubuhanguhangu ubhebhethekiswe umoya oshintshe indlela obuvunguza ngayo wavunguzela mawala ngasohlangothini obekusebenza kulo laba besebenzi bezimo eziphuthumayo abebezama ukuwubhula.“Umlilo kukholakala ukuthi uqalwe abazingeli. Umlilo uphunyukile, okukholakala ukuthi kubangelwe yisimo sezulu okuyilapho abacimimlilo bazithole sebesengozini. Ozibonele, uchazile ukuthi laba basebenzi bazame kanjani ukunqanda umlilo kodwa wagcina ubaphunyuka, nokuholele ekutheni abanye bashone,” usho kanje.UMphathiswa woMnyango wezokuBusa ngokuBambisana neziNdaba zoMdabu esifundazweni uMfu Thulasizwe Buthelezi udlulise amazwi enduduzo emindenini.Kuvele ukuthi kubasebenzi abalimele, ababili basesimeni esibucayi esibhedlela.Lokhu kwenza isibalo sabafe ngenxa yemililo yequbula senyukele kwabawu-13 kulesi sifundazwe.Abakwa-South African Weather Service baxwayise amalungu omphakathi ngamakhaza nomoya angase ahlasele lesi sifundazwe nezinye izingxenye ezimaphakathi nezwe."
    },
    {
        "content": "SESIFINYELELE kwabayisikhombisa isibalo sabafe ngenxa yemililo yequbula esha ubuhanguhangu komasipala abahlukene KwaZulu-Natal, osekuphoqe uhulumeni ukuthi ame ngezinyawo ukuhlinzeka ngosizo kwabakhahlamezekile.Kwabadlule emhlabeni ngenxa yale nhlekelele eqale ukubonakala ngesonto eledlule ebangelwa imimoya enamandla ehlasele ezingxenyeni zesifundazwe, kubalwa uSandiso Wudla (2) noMnuz Ncane Nyandeni (68) basoLundi, uMnuz Muntukabongwa Gazu noNksz Bongiwe Luthuli (67) kuMasipala uMlalazi, uNkk Jadi Ngcobo (86) kuMasipala uMaphumulo, uSinakho Madlala (9) kuMasipala Inkosi Langalibalele noMnuz Sithaba Mpofu (29) wakuMasipala iRay Nkonyeni.UMphathiswa woMnyango wezokuBusa ngokuBambisana neziNdaba zoMdabu esifundazweni, uMfu Thulasizwe Buthelezi obehambele oLundi ukuyohlangana nabakhahlanyezwe yilesi simo, usole amasela emfuyo ngokusha kwale mililo edlangile.Uthi izinduna kumele zisebenzisane nomphakathi ukuthi kwenziwe uphenyo lwala bantu abashisa umlilo.“Umlilo awuvelanga wazisukela kodwa ushiswe umuntu.  Kumele kuphenywe kabanzi. Amasela emfuyo yiwo asusa le mililo ukuze ebe kahle imfuyo. Izinduna azisebenzisane nomphakathi kubanjwe laba bantu,” usho kanje. Uthe usebhalele ungqongqoshe walo mnyango kuzwelonke ekutheni kube nemali ezolekelela ukuze izigameko ezifuze lezi zingashiyi abantu bedengwane.“Nginxuse ukuthi u-R100 000 ufakwe kwi-ward ukuze kube lula ukulekelela. Sicela amakhansela ahlonze imizi ethinteke kakhulu. Okwanamhlanje sizowulekelela umphakathi ngokuwunika amabhele okudla imfuyo ukuzibazisa ngesikhathi sisalinde uhlelo oluphelele,” usho kanje.IMeya kuMasipala i-Zululand, uMnuz Michel Mkhonyovu Khumalo, uthe kuzoba nomklomelo ukuqinisekisa ukuthi amasela ayavalelwaLo mlilo kuthiwa usecekele phansi amadlelo abalimi emhlabeni ongama-hektha angu-14 000 kwafa imfuyo ewu-1 600."
    },
    {
        "content": "KUSOLWA ukuxhunywa kukagesi ngokungemthetho nemijondolo eyakhiwe ngamabhodi phakathi efulethini kusha ibhilidi elise-Jeppestown, edolobheni iGoli.Ngokwemibiko esuka endaweni yesigameko, abahlali kuleli fulethi eliyizitezi ezintathu batshelwe ngezithuba zika-1.15 entathakusa ukuthi kuyasha. Lokhu kwenzeke ngokusa kwangeSonto. UMnuz Themba Mkhize oyikhansela kule ndawo naye onefulethi lapha uthi ubikelwe ngo-1.15 ukuthi kuyasha, waphuthuma abezimo eziphuthumayo, ngenhlanhla bafike kungakapheli imizuzu eyisikhombisa.“Yize basheshile ukufika abezimo eziphuthumayo kodwa umonakalo ubusumkhulu kakhulu ngoba kunemijondolo phakathi ebhilidini ehlukaniswe ngamabhodi nokuyinto ebhebhethekise kakhulu umlilo,” kusho uMkhize.Uqhubeke wathi ababili abashonile ngabantu besilisa kanti laba abanye ababili akukacaci ngenxa yokulimala kwabo.UMnuz Robert Molaudzi okhulumela abezimo eziphuthumayo kumasipala iGoli, uthe ithimba lakhe lifike kule ndawo ngobumnyama, umlilo uvutha ubuhanguhangu, wathi bathole ukuthi kunemijondolo phakathi kulawa mafulethi kanti nogesi awuxhunyiwe ngendlela efanele.“Abezicishamlilo bathole izidumbu ngesikhathi behlola isimo nonubanzi bomonakalo odalwe wumlilo. Kukhona nabantu abalimalile nalabo abahogele umusi,” kusho yena.UMulaudzi uthe kwabalimele kukhona osesimweni esibucayi kakhulu ophuthunyiswe esibhedlela i-Charlotte Maxeke kanti ababili baphuthunyiswe eHillbrow.AbeJo’burg City Power nabo bakhona kule ndawo ukuhlola isimo sokuxhunywa kukagesi njengoba kunezinsolo zokuthi kukhona izinyokanyoka.UMulaudzi uthi sebewuqedile umsebenzi wabo kanti ibhilidi selinikezelwe emaphoyiseni ukuba aqhubeke nophenyo."
    },
    {
        "content": "UKUNGAHOSHELANI kwabomndeni wakwaKhumalo eMsinga, KwaMajozi, esigodini iMazabeko, yikho okusolwa ukuthi kuholele ekuphumeni kwesidumbu, kudutshulwa kufa omunye wabo, kubuka abantu emshadweni emzini wakwaMabaso, endaweni. Elandisa Isolezwe ngesigameko, uMnuz Mbhekeleni Khumalo onguyise kamufi, uMnuz Thubelihle Khumalo (25), uthe indodana yakhe ibivakashe ekhaya njengoba bekuyimpelasonto yeholidi lokubungaza igalelo labantu besifazane, ukuzobabona ekhaya, ngoba ibisebenzela eGoli, ihlala ehostela i-Denver. “Bengingekho kulowo mshado kodwa ngibikelwe ukuthi kube nokuhilizisana phakathi kukaThubelihle nomunye umfana obehamba nabafowabo ababili bozalo. Kuthe engazelele umfana wami, eme kwenye yezimoto ebezisemshadweni, bamdubula esiphundu, edutshulwa womunye wabafowabo kubuka wonke umuntu. Basuke lapho bakhala amaphepha, bemshiya efile. Kumanje bagcwele izinkalo, akwaziwa ukuthi babaleke, bashona kuphi,” kulandisa uKhumalo.Eqhuba, uthe usola ukuthi ukwenzeka kwesigameko bekuvele kuyitulo ebeliboshelwe umufi njengoba bekunezingxabano zomndeni, waveza nokuthi abanye bomndeni bebesola umufi ngokuba yimpimpi yamaphoyisa.“Bekusanda kugasela amaphoyisa emzini wabafowabo esibasola ngesigameko, ashaqa izibhamu zabo kubona, ababopha.  Ngiyazi futhi ukuthi bekusolwa ukuthi wuyena owabampimpa emaphoyiseni. Bamdubula nje, bebesanda kuphuma ejele ngamacala okutholakala nezibhamu ezingekho emthethweni. Ngisola ukuthi le ndaba isukele lapho,” usho kanje.Uthe kuyamkhathaza ukungahoshelani kwabomndeni wakhe awuchaze ngokuthi wumndeni omkhulu onamalungu amaningi, ngokwehlukana kwezindlu nokuzaleka kwabo.“Ukungezwani komndeni wami kuqale ngenkathi kubulawa omunye wabafowethu eGoli, ngoMashi, nonyaka. Kwaba nokusolana emndenini ngokufa kwakhe, njengoba sesilana esikhona manje. Kumanje asithembani sisodwa,” usho kanje.UKhumalo uthe bakhona abomndeni asebefikile ukuzobabaza umhlola owenzekile wokufa kwendodana yakhe, eshiye emhlabeni ingoduso nezingane ezimbili. Uthe yize kunjalo kodwa ukholwa wukuthi kunabathile abajabule ngokumehlele.Kuthintwa okhulumela amaphoyisa KwaZulu-Natal, uConstable Thenjiswa Ngcobo, uthe amaphoyisa aseNhlanhleni, aphenya icala lokubulala mayelana nesigameko sokudutshulwa, kwafa umlisa oneminyaka ewu-25 eMazabeko, eMsinga, ngoMgqibelo. "
    },
    {
        "content": "UFUNA ubulungiswa umndeni wowesifazane oyinkosazana ebandleni lamaNazaretha aseBuhleni ovulele ilungu elaziwayo kuleli bandla icala lokudlwengula.Umsolwa (igama lakhe eligodliwe), okuthiwa  uwumacaphuna kusale, kuvele ukuthi wayenga umgilwa ona-18 waseMlaza ngokuthi abahlangane enkabeni yedolobha iTheku ngaphambi kokuthi amcele ukuthi bayodla kwesinye sezitolo zokudlela esiseMorningside.Unina kamgilwa elandisa Isolezwe, uthe indodakazi yakhe ebiseyintombi nto ngaphambi kwalesi sigameko, iyikholwa kuleli bandla kanti ithi umsolwa imbone emhlanganweni wasentabeni iKhenana wacela inamba yagcina ngokumnika.“Indodakazi yathi ijwayele ukumbona umsolwa uma kunemihlangano emikhulu uma kuzofika inkosi yamaNazaretha uNyazilwezulu njengoba evamise ukubonakala  ngaphambili ehamba ngesithuthuthu egudluza abantu phambi kwezimoto zenkosi.  Uthe wacela inamba yocingo wagcina ngokumnika, kwathi ngoMsombuluko wamfonela ecela behlangane eThekwini,” usho kanje.Uthe ngenxa yokuthi indodakazi yakhe izihlalela ekhaya njengoba iqede u-matric nyakenye, ngesikhathi eyicela imazisile ukuthi ayinayo imali futhi idolobha ayilazi kahle, wathembisa ukuyifakela u- R100 nge-e-wallet ukuze igibele.  Uveze ukuthi umsolwa ulethwe yi-uber, wanxenxa umgilwa  ukuthi agibele emotweni eyomkhombisa enye yezindawo zokudlela, eMorningside.“Ngesikhathi befika endaweni yokuphumula, ithe uyibambe ngesandla bangena egunjini elithile lokulala wakhiya umnyango, wathatha ukhiye wangena nawo endaweni yokugezela wabuya esebhince ithawula.  Emva kwalokho ithe uyiphoqe ukuthi ikhumule waqala wayidlwengula, kuthe eseqedile waphuma wayishiya lapho,”  usho kanje.Uthe  wasizwa owesifazane ohlanza le ndawo emva kokumlandisa ngokwenzekile, wamkhombisa amatekisi abheke erenki, waqonda esibhedlela i-Prince Mshiyeni Memorial lapho ehlolwe khona.Uthe okubaphatha kabi wukuthi umsolwa akakaboshwa kunalokho usalokhu ebafonela ebancenga ethi akukhulunywe eveza ukuthi bebethandana nomgilwa futhi ubezomkhetha ebandleni.  Uveze ukuthi selokhu bavula icala amaphoyisa awakaze axhumane nabo, okubenza bathuke njengoba kubatshazwa ubunjinga kumsolwa.Okhulumela amaphoyisa KwaZulu-Natal uLieutenant Colonel Nqobile Gwala, uthe kubikwe icala lokudlwengula emaphoyiseni aseMlaza.“Lokhu kulandela isigameko sokudlwengulwa kwentombazane ena-18 okusolakala ukuthi idlwengulwe umsolwa owaziyo ngoLwesibili,” kusho uLieutenant Colonel Gwala."
    },
    {
        "content": "BANUKANA bodwa othisha baMsizeni Combined eTugela Ferry, eMsinga, izigebengu zintshontsha u-R42 000 westokofela abebesidlala namakhompyutha esikoleni. Kuthiwa izigebengu zibophe unogada wesikole izandla nezinyawo ngezintambo zezicathulo, zamvalela kwelinye igumbi.Lesi sigameko esenzeke ngesonto eledlule, kuthiwa izigebengu ezine ebezihlome ngemimese nesibhamu zigasele kulesi sikole esiseMsinga ebusuku, zabamba unogada zamvalela kweliye igumbi emva kokumshaya nokumbopha.Kuthiwa zithathe amakhompyutha awu-12 nama-laptop amane okuyimpahla yesikole. Kuvela ukuthi zidlulele endaweni obekugcinwe kuyo imali yothisha ewu-R42 000 yesitokofela abebesidlala, bebolekisana ngayo.Umthombo osondelene nalesi sikole ongathandanga ukudalulwa, uthe kunezinsolo zokuthi kukhona uthisha obajikele wathumela izigebengu ukuthi zigile lo mhlola.“Angiboni ukuthi izigebengu zingene esikoleni ngoba zifuna amakhompyutha, kodwa kuyacaca ukuthi bezizolanda imali. Beyihlala esikoleni, betshelekisa ngayo, kodwa kuthe sebeyiqoqile ngesonto eledlule besazoyihambisa ebhange, cishe ngenxa yokuthi bekuphakathi nezinsuku kusetshenzwa, kwaphoqa ukuthi isale ikhiyelwe egunjini okuhlangana kulo othisha nakho ke sekungena abantu sebeyishaqa,” usho kanje.UNksz Nelisiwe Thusini owusihlalo wesigungu esengamele isikole, uthe ukuntshontshwa kwempahla yesikole, kubaphazamisile kakhulu abafundi nothisha.“Umsebenzi wabafundi omningi ugcinwe kwamanye amakhompyutha antshontshiwe. Kusale amathathu kuphela, nakhona kusho ukuthi imoto ebihamba izigebengu  beyisigcwele. Sihlanganile nabazali nothisha ukudingida lolu daba, siphakamisa ukuthi okungenani kulekelelwane kuthengwe ikhompyutha eyodwa ezolekelela abafundi. Abazali abayizwanga kahle leyo, ngakho ke sizohlanganisa nothisha sibone ukuthi senzenjani,” kusho uNksz Thusini.Elandisa ngabakutshelwe ngunogada wesikole, uthe kwakungo-1 ezintatha, ngesikhathi ebona abesilisa abane becusha esibhobeni, othangweni lwesikole. Ukuphazima kweso, unogada uthe basondela kuyena bamkhomba ngesibhamu bemsabisa nangokumgwaza. Uthe emva kokumbopha nokumshaya, sebehambile, unogada wazama ukumemeza kodwa kwangekho omzwayo wagcina ekwazile ukuvula isicabha ngesilevu. Wahamba egxuma waze wafika emzini osondelene nesikole elimele ekhanda.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseMsinga aphenya icala lokugqekeza."
    },
    {
        "content": "USOLA isikhwele kumsolwa, umndeni womfundi ka-matric obulawe uyise wengane yakhe KwaDumisa, eMzinto.Isidumbu sikaZanele Khathi (18) obefunda eSiphapheme High sitholwe egumbini abelala kulo ngoLwesine emini. Kusolwa ukuthi umsolwa umbulale ngokumshaya aphinde amklinye ngoLwesithathu ebusuku.Ngokusho kukamalume wakhe, uMnuz Petros Khathi, umufi ubenengane enonyaka nezinyanga eziyisithupha nomsolwa.Uthe ubehlala nogogo (78) ongasaboni kahle emehlweni nophinde angezwa kahle nasezindlebeni ngenxa yokuguga.“Uye ugogo oqaphele ngoLwesine ngabo-10 ekuseni ukuthi umufi akazange amuzwe elungiselela ukuya esikoleni. Uhambe wayobheka lapho elala khona, wazithela phezu kwakhe esethule,” kusho uKhathi.Uveze ukuthi umufi ubengasafuni ukuthandana nomsolwa ngenxa yesikhwele nokuhlukumeza.“Umbulala nje, ubesanda kumtshela ukuthi abahlukane, wathi okungenani bazoqhubeka uma eseqede u-matric wakhe ngoba ubudlelwano buyamthikameza esikoleni,” kusho uKhathi.Uthi bakholwa ukuthi udinwe yilokho wambulala.Udalule ukuthi nyakenye, ngesikhathi umufi ezama ukubuqeda ubudlelwano bakhe nomsolwa, wamkhiphela ummese, ethi uzomgwaza ambulale.“Wakwenza lokhu phambi kwabantu, waze wathi omunye umama wendawo, uma esemgwazile yena uzowutshela umndeni wakhe ukuthi umbonile embulala,” kusho uKhathi.Uthi unina kamsolwa uveze ukuthi uyasola ukuthi indodana yakhe isenzile isehlo, njengoba ngoLwesine ekuseni, imcele imali yathi ifuna ukuthengela umufi okudliwayo ngoba akaphilile.“Wathi uthe uzothenga isinkwa, upholoni ne-drink. Lezi zinto zificwe endaweni yesigameko ngosuku okutholwe ngalo isidumbu. Sisola ukuthi wayezitshela ukuthi usazophaphama umufi,” usho kanje.Uthe okubuhlungu ukuthi umsolwa wenza lomuga nje, umndeni awunayo ngisho imali noma umasingcwabisane wokungcwaba umufi.Uthe yize eshone ngeledlule, izinhlelo zomngcwabo azikaqali ngoba abazi bazothathani bahlanganise nani.Uveze nokuthi bahleli ngokwesaba njengoba umsolwa esagcwele amathafa.UMphathiswa wezokuThuthukiswa koMphakathi KwaZulu-Natal, uNkk Nonhlanhla Khoza, uzwakalise ukudabuka nokudinwa kulandela isigameko.Uthe ukuqhubeka kokubikwa kwezigameko zokuhlukunyezwa kwabantu besifazane esifundazweni kuyifu elimnyama emiphakathini eyehlukene.“Sikhathazekile ngabenza isihluku, abazibona benelungelo lokuphatha abantu besifazane, betshala ukwesaba nokuhlukumeza. Yize umnyango nezinye izinhlaka zenza konke okusemandleni ukulwa nesihlava, imizamo yethu iwela ezindlebeni ezingezwa,” kusho uNkk Khoza.Unxuse umphakathi ukuthi usukume ulwe nezigameko zokuhlukunyezwa kwabesifazane.Okhulumela amaphoyisa KwaZulu-Natal uColonel Robert Netshiunda, uthe amaphoyisa aKwaSawoti avule idokodo lokufa komuntu ukuba liphenywe emva kokutholakala kwesidumbu sowesifazane sinamachaphazelo egazi.“Izinsolo zithi kungenzeka ukuthi wawa wazilimaza kodwa kuzolindwa imiphumela yokuhlolwa kwesidumbu ukuze kucace ukuthi ubulawe yini,” kusho uNetshiunda."
    },
    {
        "content": "UPHITHENE amakhanda umndeni wowesifazane wasoShabeni, ePort Shepstone, osekuyisonto lesibili edukile okuthiwa ushiye incwajana esonga ngokuziphonsa eweni okungayi elibuyayo kulo, nokusolwa ukuthi ugajwe yisikhwele sesoka ebeseliqonyiwe.Umndeni kaNkk Nosihle “Nono” Khuboni-Sengane (33), uthe usumthungathe wancama, kangangoba naseweni ayesonge ngokuziphonsa kulo Ophengeni, amaphoyisa asezame nangezinja zomkhondo kodwa abuya elambatha.Kuthiwa ubeseceliwe yisoka elisha emva kokushona komyeni wakhe, oshone eminyakeni edlule, kanti beseziphothuliwe nezingxoxo zokuthunyelwa kwabakhongi obekulindeleke bafike namalobolo ngePhasika.UNkk Samke Khuboni ogane umfowabo, uthe uskwiza wakhe uhlala naye emzini kamfowabo selokhu abuya emzini emva kokushona komyeni. Ungumuntu ofihlayo, ohleze ezihlekela okungelula ukubona uma kukhona into emdlayo.“Sitholile ukuthi kube nengxabano emva kokuthola ukuthi isoka lakhe liqonyiwe. Sengathi ushaye ucingo labanjwa yintombi engikholwa ukuthi leyo nto uyithathe ngamawala ngenxa yesikhwele, wabona kungcono athathe lesi sinqumo. Sesimbheke yonke indawo kangangoba nesoka lakhe liyafika sizocinga nalo kodwa awukho umkhondo esiwuhoshayo kuze kubemanje,” usho kanje.Uthe ukugcina ukubonakala, ubekade ephelezele ingane yakhe eneminyaka eyisishiyagalolunye eyoyigibelisa izimoto isiphindela kubo kaSengane lapho ayeganele khona kwazisa ihlala khona, wabuya kodwa waphinde wanyamalala eshiye zonke izingcingo zakhe.Ugcizelele ukuthi ubewumuntu obengazuli, ezihlalela ekhaya futhi enomngani oyedwa abamaziyo, naye okhungatheke kanye nabo. Uthe ubephuma uma eya esontweni noma eyohlangana nesoka lakhe nalapho ubesho uma ezohamba.Encwadwini okuthiwa uyibhale wayishiya kubo Isolezwe  eliyibonile, ibhalwe kanje;“Bafowethu umhlaba ungehlule. Uma nifica ngingekho ningethuki, sengifuna ukuphumula manje…  Iyobonana kwelizayo uma iNkosi isasigcinile.  Ngicela ningishayelele ucingo uNhlanhla (isoka), nimtshele ukuthi ngiyohleze ngimthanda, ningivalelisele nasenganeni yami,’’ okunye okubhalwe kule ncwadi.Kule ncwadi, obhalile unxuse ukuthi umndeni ulivumele isoka lakhe libambe iqhaza uma kwenziwa amalungiselelo okungcatshwa kwakhe.UNksz Sindi Sengane okuwuyena onamathelise ezinkundleni zokuxhumana ecela ukufuniswa, uthe uNkk Khuboni-Sengane ongunkosikazi kamfowabo ongasekho, uthe ukewaba nemicabango yokuthi kungenzeka mhlawumbe uphathwe kabi ukuthi kuzoba nomhlangano wemindeni, owakwaKhuboni nowakaSengane. Bekuzodingidwa udaba lwamalobolo njengoba besekudingeka alotsholwe lapho abeshadele khona, kodwa wabuye wayiphepheza kwazise bekuyinto obekumele imhluphe ngoba ayikho kakhulu ngaye. “Sigcina ukuxoxa naye bekumuntu okhululekile nje ongakhombisi lutho, ngakho ngisashaqekile ukuthi yini lena eyayimudla engadala ukuthi adlinze ngokuzibulala pho? ” kusho uNksz Sengane.Okhulumela amaphoyisa KwaZulu-Natal, uLieutenant Colonel Nqobile Gwala, uthe kubikwe ngokulahleka komuntu, esiteshini samaphoyisa eMehlomnyama, wathi ukuthungatha kusaqhubeka njengoba engatholakali"
    },
    {
        "content": "KUSOLWA ukuphuma kwesondo elolini laphaphalaza laqonda etekisini njengembangela yengozi eshiye abagibeli betekisi belimele kabi kuN2 ngaseBallito.Ngokubika kwabezimo eziphuthumayo abakhulume nofakazi ozibonele kwenzeka le ngozi, kuthiwa yisondo leloli eliphaphalaze lashayisa itekisi okuholele engozini.“Obonile kwenzeka ingozi uthi kuphume isondo nerim elolini ebihamba ibheke ngaseningizimu, eliphaphalaze lawelela emzileni wezimoto ezibheke enyakatho, lashayisa itekisi ngaphambi kokushayisa imoto yesibili.”Babili abagibeli betekisi abalimale kabi okudingeke ukuba bathole usizo lokuqala olukhethekile ngaphambi kokuphuthunyiswa esibhedlela. Abanye abagibeli abayishumi bathole imihuzuko.Ngenhlanhla abebesemotweni yesibili abalimalanga."
    },
    {
        "content": "KUKHALWA ngokubhenywa mawala kwesidakamizwa iwunga okuthiwa kudla lubi ehostela KwaMashu, okuholela  ezigamekweni ezishaqisayo zobugebengu nokubulawa kwabantu, osekuhlalise lubhojozi amalungu omphakathi kule ndawo. Ngokusho  komthombo weSolezwe osondelene nesiteshi samaphoyisa KwaMashu, bayisithupha abantu abatholwe bebulewe ezinsukwini ezehlukene. Ukweqiwa kwezidumbu ngabantu abasuke beya noma bebuya ematohweni ekuseni nantambama kuleli hostela, kuthiwa sekuyinsakavukela kumalungu omphakathi ahlala ehostela okusolwa kakhulu izenzo zobugebengu ezibhebhethikiswa ukusetshenziswa kwalesi sidakamizwa nezinye okuthiwa zithengiswa ubuthaphuthaphu kuleli hostela.UMnuz Sandile Gwala oyikhansela kule ndawo engxoxweni neSolezwe, uthe isonto nesonto, kutholakala okungenani abantu abathathu kuya phezulu abasuke bebulewe akholwa ukuthi yizenzo zobugebengu ngenxa yezidakamizwa ezidlangile.“Ukubulawa kwabantu kuleli hostela yinto nje ejwayelekile eyenzeka masonto onke, ukuthi inyathelwa ngezinyawo ngoba abantu abadayisa izidakamizwa bayasatshwa futhi basebenzisana nezikhulu zamaphoyisa ezisatshwayo esifundazweni.  Phambilini, ngesikhathi kunomhlangano wokuzama ukuthola isixazululo, ngikuvezile ukuthi sicela okungenani kungenele amaphoyisa kazwelonke ukulwa nalesi sihlava, kodwa sengathi umbono wami awamukelekanga,” usho kanjeUthe kunalokho kwavela umbono wokuthi akuqale kuhlangane amakhosi, njengoba abantu abahlala ehostela iningi labo livela ezindaweni zamakhosi ezehlukene.  Uthe akulula ukuhlanganisa amakhosi,  ngeke abamelele bonke abantu kwazise bavela ezindaweni eziningi ezehlukene.Ngonyaka odlule ngo-Agasti, umholi wamaNazaretha aseBuhleni uvakashele kuleli hostela ngenhloso yokuhambisa umkhuleko wokulwa nesihlava sokubulawa kwabantu.  UGwala uthe nakuba ukuhlanganiswa kwamakhosi nomkhuleko woNyazi engakufeli ngamathe, kodwa ukholwa ukuthi kumele kuqale kungenele amaphoyisa ajutshwe esuka ezingeni likazwelonke ukubamba izephulamthetho bese kugcinwa ngomkhuleko ukuqinisekisa ukuthi isihlava asibuye siqale phansi njengoba kwenzeka.UMnuz Mthembeni Thusi wenhlangano Ubumbano Lwamahostela, uthe izigameko zokubulawa kwabantu nobugebengu emahostela, zidalwa ukuntuleka kwamathuba omsebenzi.“Siyathemba ukuthi uhulumeni ongenile uzokwenza isiqiniseko sokuthi okungenani kule minyaka emihlanu uyalehlisa izinga labantu abangasebenzi. Lokhu kungaletha isixazululo, ngoba ukufa kwabantu kuyinto esikhathazayo sonke, ebuhlungu kakhulu,” kusho uThusi.Kwesinye sezigameko zakamuva zokubulawa kwabantu kule ndawo esenzeke ngesonto eledlule, kutholwe izidumbu zabesilisa ezimbili zidindilizile ngasenkundleni yezemidlalo, Isulabasha kuyo le ndawo.  UGwala (ikhansela) uthe waziswe ukuthi bebekade bevakashele abathile ababaziyo abahlala ehostela,  kanti uthole ukuthi omunye wabo udabuka eMbumbulu.Okhulumela amaphoyisa KwaZulu-Natal uColonel Robert Netshiunda, uthe amaphoyisa KwaMashu aphenya amacala okubulala, emva kokutholakala kgwezidumbu ezimbili zabesilisa zinamanxeba okudutshulwa emgwaqweni uDumisani Makhaye."
    },
    {
        "content": "KUSOLWA izimpunyela ngokusebenzisa intsha ekwenzeni ubugebengu obufana nokuqoqa ngodli imali yokuvikela ezinhlakeni zomphakathi nokudayisa izidakamizwa.Lokhu kushiwo nguKhomishana wamaPhoyisa KwaZulu-Natal, uLieutenant General Nhlanhla Mkhwanazi, eSouth Beach eThekwini kulandela ukufa kwabasolwa abayisithupha kade bedubulana namaphoyisa.Abafi, okuvela ukuthi basebancane ngeminyaka, badutshulelwe eflethini eliyindawo yokuvakasha njengoba kuvela ukuthi bebebhukhelwe kulo ngowesilisa othile ngoMgqibelo.Laba basolwa ngokudubula babulale abesilisa abane abasebancane eTshelimnyama, eMarriannhill, ngeSonto.Kuleso sigameko kuvela ukuthi abasolwa bafica abafi bezihlalele emgwaqweni bephuza, babayalela ukuthi balale phansi ngezisu maqede babadubula emakhanda.Kuthiwa abane bafela khona lapho, kwathi owesihlanu waphuthunyiswa esibhedlela esesimeni esibucayi.Abafi ababulawe ngeSonto kuthiwa bebedayisa izidakamizwa ngakwaGaqanga esitolo ngaseTshelimnyama Primary.Abasolwa (ababulawe izolo) baphinde basolwe ngokudubula babulale abesilisa abathathu eMinitown, eHammarsdale, ngoLwesihlanu.Kuleso sigameko kuthiwa baficana nabafi esitolo somuntu wokufika kuzoqoqwa imali yokuvikela. Kuthiwa baqale bahilizisana ngaphambi kokuthi bakhiphelane izibhamu badubulane.UMkhwanazi uthe bengamaphoyisa bakhathazekile ngentsha esencane ezibandakanya nobugebengu.“Uma ubuka iminyaka yabo, ikhomba ukuthi kufanele ingabe bafunda u-matric noma basenyuvesi kodwa benza ubugebengu,” kusho uMkhwanazi.Uthe phakathi kobugebengu le ntsha eba mandla kubo obokudayisa izidakamizwa nobokuqoqa imali yokuvikela ikakhulukazi ezitolo zabokufika.Ugcizelele kwelokuthi basebenzela abantu abathile abanemali.“Njengalaba nje esibathole kuleli flethi elibizayo. Ngeke uvele ubhukhe kulona ungenamali, kusobala basebenzela umuntu onemali,” kusho uMkhwanazi.Uthe lona osolwa ngokuba nemali obebhukhele abafi, basezithendeni zakhe.Uthe le nkinga idinga zonke izinhlaka zomphakathi ukuba zibambisane ziyidudule impi yobugebengu.“Ngeke inqotshwe yithi sodwa singamaphoyisa, izinkantolo namajele. Lokhu okwenzekayo kukhomba ukuthi inkulu inkinga emphakathini nasemakhaya lapho le ntsha ikhuliswa khona” kusho uMkhwanazi othe uma kuqhubeka kanje ikusasa alikho.Uthe ukuhlala kwabantu abasha bengenzi lutho, behamba bezulazula ezitaladini, bazithola sebeqashwa abathile ukuthi babenzele ubugebengu bese uma amaphoyisa ethi ayababopha, badubule kuqala bese beyafa uma amaphoyisa esebuyisela ngenhlamvu."
    },
    {
        "content": "ABASE-ESKOM basola ubugebengu kugqabuka ilangabi esiteshini sikagesi eZola eSoweto ngoLwesithathu.Ukusha kwalesi siteshi kuphazamise izakhamuzi eziningi eDobsonville, eMndeni, Jabulani, Moletsane, Mofolo North, Naledi, Tladi, Zola naseZondi eziphakelwa yilesi siteshi ugesi.I-Eskom iphuthumise ama-Technician ukuphenya ngalesi sehlo nokuhlola umonakalo nokuthi kuzothatha isikhathi esingakanani ukuphothula umsebenzi wokulungisa le nkinga.Uphenyo lokuqala lwe-Eskom ngokusho kuka-Innocentia Zabala okhulumela le nkampani, luveza ukuthi ukusha kudalwe yinkinga yobugebengu. Uthe kusolwa izinswelaboya ebezizama ukweba i-transformer kwase kusha enye. Uthe lokhu kubonakale ngokungabibikho kwamafutha e-transformer nabakholwa wukuthi ebiwe.\"Abasebenzi bethu bamatasa nomsebenzi wokuzama ukulungisa isimo ukuze kusizakale izakhamuzi ngogesi. Izindawo ezifana naseMndeni, Moletsane, neDobsonville endala zisanenkinga,\" kusho yena.Uqhubeke wathi okwamanje kabakwazi ukusho ukuthi uzobuya nini ugesi kulezi zindawo kodwa basebenza ngokuzikhandla ukulungisa inkinga. Uthe kukhona onogada abaqaphe isimo kulesi siteshi kwazise siyintandokazi yemigulukudu."
    },
    {
        "content": "ONJINIYELA, abezimo eziphuthumayo nabophiko lokagesi kuMasipala waseGoli bahlola umonakalo ngaphansi kwebhuloho elikuM1 lapho kuqubuke khona ilangabi kusha amakhebuli ngoLwesithathu emini.Kulindeleke ukuthi onjiniyela bezakhiwo bahlole isimo somhubhe okuhamba kuwo leli khebula elishe langqongqa eBraamfontein futhi bahlole nesimo sebhuloho kuM1 ngaphambi kokuba kungene nabanye ukuze kuqinisekiswe ezokuphepha.AbeCity Power bakhomba izinswelaboya ngenjumbane ngawo wonke lo monakalo.Ukusha kwamakhebuli kuphazamise izinto eziningi ezindaweni ezehlukene ezakhelene naleli dolobha. Ngale kokuvalwa thaqa kwalo mgwaqo omkhulu, kodwa kuphazamiseke iziteshi ezimbili zikagesi eziseBraamfontein naseFordsburg. Izindawo ezifana neParktown, Braamfontein neNewtown zisale zingenawo ugesi futhi abeCity Power baveze ukuthi abakabi nalo ulwazi lokuthi sizolungiswa nini isimo kwazise kufanele kuqale kuhlolwe isimo sebhuloho kanjalo namakhebuli ashile.UMnuz Isaac Mangena, okhulumela abeCity Power uthe bekungakabacaceli ukuthi izinswelaboya zikwaze kanjani ukufinyelela kulawa makhebuli.\"Kubonakala sengathi abantu abenze lokhu bebenesikhathi ngoba kukhona okhonkolo abasindayo okuyibona abasekele amakhebuli ukuze aphephe futhi akulula ukufinyelela kuwo amakhebuli ungakawususi ukhonkolo.\"UMangena utheukhonkolo usetshenziselwa ukuvikela amakhebuli kodwa ubuye wabathwalisa ubunzima ngoba wenze kwaba lukhuni ukuba abezicishamlilo basheshe babhule ilangabi ngesikhathi kungqongqa amakhebuli."
    },
    {
        "content": "Kusolakala ukuthi kube nesandla semfene kugwazwa, kubulawa umfundisi emvuselelweni yebandla, iFountation of Life Global Church, ebikwaDendethu, eMandeni, enyakatho yaKwaZulu-Natal, esigamekweni esenzeke ngoMgqibelo ebusuku.Umholi webandla, uMfundisi Sifiso Mazibuko, uthe kubashaqise kakhulu ukubulawa kukazakwabo ngesihluku esinje futhi basola ukuthi lesi senzo sinogcobho ngenxa yendlela esenzeke ngayo. Umufi, uMfu Mduduzi Mcineka (49), kuthiwa ubesenonyaka agcotshelwa ubufundisi kuleli bandla kanti ubesebenza kwenye yamafemu enza imibhede KwaSithebe, khona eMandeni. Elandisa Isolezwe ngokwenzekile, uMazibuko uthe ibandla lakhe belikade lenze imvuselelo phakathi noJuni, kwathi ngokubona ukuthi abantu bayithakasele base benquma ukuyenza futhi ngoLwezihlanu nangeMigqibelo ezindaweni ezahluke endaweni. “Nangalowo Mgqibelo besiyenzile imvuselelo, sibeke itende kwaDendethu ukuzokhulekela inhlalakahle yomphakathi, sinxuse uNkulunkulu ukulwisana nobugebengu nezinye izimo ezikhathaza umphakathi wasendaweni,” usho kanje.Eqhuba, uthe ngenkathi kwenzeka isigameko yena ubengakafiki etendeni kodwa utshelwe ukuthi imvuselelo ibisiqalile, kunomama obefunda iBhayibheli epulpiti, sekuzovulwa inkonzo.“Kuthiwa kuqale kwaqhuma izibhamu bude buduze netende obekuhlanganyelwe kulona kepha akwanganakeka kangako, abazalwane baqhubeka nokukhonza. Kuthe kusenjalo kwangena abalisa abathathu abangaziwa kodwa kwangasolwa lutho ngabo ngoba vele abantu bebeqhubeka betheleka ngobuningi babo njengenjwayelo etendeni.“Kusuke omunye walaba balisa wayohlwitha iselula yalo mama obesepulpiti, efunda iBhayibheli kuyona, wazama ukubaleka nayo. Umufi  usukumile ezama ukuyosiza lo mama obephucwa iselula, kwaba nesibhudubhudu kwase kusuka omunye walaba balisa abangaziwa wagwaza umufi esiswini. Umphefumulo uphumele endleleni ephuthunyiswa emtholampilo lapho udokotela esazise ukuthi ummese ushaye nenhliziyo wopha kakhulu, washona,” kulandisa uMazibuko.Uthe okwenza bashaye amakhala ngalokhu wukuthi ngaphambi kwesigameko kunamalungu afike enkonzweni ukuzolanda izihlobo zawo inkonzo ingakapheli. Lokho okwenza basole ukuthi kungenzeka kukhona abebazi ukuthi kunento enje ezokwenzeka. “Sifisa ukuthi amaphoyisa alandelele ngalesi sigameko ngoba indlela esenzeke ngaso yenza sishaye amakhala futhi sekuqala ukusikhathaza lokhu ngoba sekungokwesine manje kufa umfundisi endaweni ngendlela enesihluku kanje,” kusho yena.Kuthintwa udadewabo kamufi, uNksz Hloniphile Mcineka, naye ukhale ngokuthi ibadidile indlela umfowabo ashone ngayo futhi yenza basole ukuthi kunogcobho oluthile kuyona.Uthe yena ubengekho enkonzweni ngosuku lwesigameko, ufonelwe sekuvele sekonakele. Uthe ngokwazi kwakhe umufi ubengenazo izitha futhi ewumuntu okholwayo nokhonze umndeni wakhe, akamazeli lutho olubi. “Kuyasixaka ukuthi kungani umenzi wokubi egwaze yena kuphela ekubeni bekunabantu abaningi kangaka enkonzweni yingakho ngisola ukuthi kungenzeka ukuthi yitulo ebeliqondene naye ngqo. Sifisa ukuthi ukuphenya kwamaphoyisa kusiphendulele imibuzo esinayo ngokufa kukamfowethu,” kusho udadewabo kamufi.Udadewabo kamufi uveze nokuthi yena nomfowabo badabuka eMthunzini kodwa sebehlala eMandeni manje ngenxa yomsebenzi.Uthe ingane yakwabo ibiqashe KwaMasomonco, khona eMandeni, kodwa isiqalile ukwakha umuzi wayo osuzophela. Umufi ushiye emhlabeni unina, unkosikazi nezingane ezimbili.Okhulumela amaphoyisa esifundazweni, uConstable Thenjiswa Ngcobo, uthe amaphoyisa asesiteshini eSundumbili aphenya icala lokubulala mayelana nesigameko sokufa kwendoda eneminyaka ewu-49.“Kusolakala ukuthi lona wesilisa ugwazwe ngabasolwa abathathu abangaziwa ngoMgqibelo eMandeni, endaweni yakwaDendethu. Umgilwa uphuthunyiswe esibhedlela washonela khona ngenxa yamanxeba amabi okugwazwa,” kusho uConstable Ngcobo."
    },
    {
        "content": "KUSOLWA ukuziphindiselela kwelokubulawa kwabakhongi, kudutshulwa kubulawa abayisikhombisa bomndeni womunye wabasolwa eChibini, eHlokozi, ngoLwesithathu.Lo mndeni kuthiwa uhlaselwe sekuhwalele, ngesikhathi ubuka ithelevishini. Kuthiwa kugasele abantu bavulela ngenhlamvu kwabebehleli egumbini lokuphumula.Phakathi kwabashonile kukhona umama wekhaya uBahlakaniphile Khambule (64), indodakazi yakhe uPhilile Khambule (39), umalokazana uNompilo Khambule (34), isihlobo uSkhumbuzo Khambule nabazukulu oLisa Khambule (9), Siphosethu Khambule (9) noZemvelo Khambule (5).USiphosethu noZemvelo bazalwa umufi uNompilo, endodaneni yakulo muzi okuvela ukuthi iboshiwe, kuthi uLisa azalwe nguPhilile.Ngokuthola kweSolezwe ngemithombo elwazi ukusuka nokuhlala udaba, indodana kaBahlakaniphile engumyeni kaNompilo, isoleka ecaleni lokudutshulwa kwezelamani zakwaDlamini ezabulawa ngaphandle kwasekhweni ngenyanga edlule. Zaziyokhongela umfowabo. Lezi zelamani, uThando noMzwandile Dlamini, zahlaselwa zisakhuleka ngaphandle kwesango lasekhweni.Kuvela ukuthi kuhlaselwa kubo nje ubesanda kuboshwa. Abasolwa ngokwenzakalisa umndeni wakhe kuthiwa bebelokhu befika emzini wakhe okhona endaweni ukuzombheka ukuthi uyadedelwa yini ngebheyili “ukuze bamsoconge”.Umsolwa oboshiwe, oyilungu lomndeni wakwaKhambule, kuthiwa uyamaniswe nokubulawa kwabakhongi ngophenyo lwamaphoyisa olwathola izinkulumo zakhe nabanye abasolwa ngokudubula abakhongi ababehamba ngamaPolo. Kuvele ukuthi labo basolwa bePolo bashonile emva kokudutshulwa esehlweni esingahlobene nalesi ePort Shepstone emasontweni edlule. Kuvela ukuthi ilungu lomndeni wakwaKhambule eliboshiwe lihlanganiswe nabasolwa ngezinkulumo zamaselula.Ilungu lomndeni, elingafunanga ukwanda kakhulu ngenkulumo uma libuzwa ngalezi zinsolo, uNksz Dudu Khambule, likuqinisekisile ukuthi ngempela umfowabo uboshiwe.\"Unamasonto amathathu eboshiwe,\" kusho uDudu ongachazanga ukuthi ivala abekwe lona lithini.Udalule ukuthi kuhlaselwa kubo nje bekunezinsongo zokusoconga umfowabo ebese zinesikhashana zikhona.\"Emzini wakhe bekulokhu kufika abantu abangaziwa behlome ngezibhamu bezomfuna ngesankahlu,\" kusho uDudu.Uveze ukuthi kwenzeka umshophi nje unina (uBahlakaniphile) ubembizile uNompilo nezingane ukuthi bazoquba ekhaya elikhulu, esaba ukuthi bazosocongelwa emzini wabo njengoba bebehla benyuka nezibhamu okuthiwa bebemfuna.Uthe kusajame ingqondo uma ecabanga ngokubehlele, ubuhlungu ababuzwayo, wathi okukhulu kunakho konke ukuthi basovalweni bona abasele (ebebengekho).UNdunankulu wesifundazwe, uMnuz Thami Ntuli, ubafanise nezilwane abasolwa ngesihluku abasikhombise emndenini wakwaKhambule.\"Sizwa ubuhlungu nathi njengoba sila. Uma sizwa iminyaka yezingane ezibulewe, siyazibuza ukuthi abantu abanesihluku esingaka bavelaphi. Labo bantu bafanelwe ukususwa emphakathini ngoba bayizilwane,\" kusho uNtuli.Uthe noma ngabe bekuyisiphi isizathu, besingekho isidingo sokuthi kubulawe abantu.Uthe uhulumeni ezingeni lesifundazwe, nasesifundeni iHarry Gwala ngaphansi kweMeya uMnuz Zamo Nxumalo, bazosondela ngokuhlanganyela emndenini ukuzolekelela ngakho konke abakudingayo okufaka phakathi izindleko zomngcwabo nosizo lokwelulekwa ngokwengqondo.Unxuse amaphoyisa ukuthi enze konke okusemandleni ukubamba abasolwa ngokushesha.IMeya kaMasipala waseHarry Gwala, uNxumalo, ithe bakhathazekile ngalesi sigameko nezinye ezenzeke kule ndawo kusuka ngenyanga edlule.UKhomishana wamaPhoyisa KwaZulu-Natal, uLt Gen Nhlanhla Mkhwanazi, uveze ukuthi angu-25 amagobolondo ezinhlamvu atholwe endaweni yesigameko.Uthe okubacacelayo bengamaphoyisa ukuthi lokhu kubulala bekuhleliwe futhi abasocongi bebefuna ukwenza uthulamsindo njengoba abafi bedutshulwe emakhanda.\"Sesihlanganise ithimba ezingeni lesifundazwe elizosebenzisana namaphoyisa esifunda ukuphenya ngesigameko,\" kusho uMkhwanazi othe okushiwo wumndeni okwamanje basakuthatha njengamampunge njengoba uphenyo lwabo lusephansi.Umndeni wakwaKhambule kuthiwa uziphilisa ngebhizinisi lamatekisi."
    },
    {
        "content": "KUKHALWA ngomengameli we-ABC, uMnuz Philani “PG” Mavundla ophinde abe yikhansela kuMasipala waseMvoti okuthiwa unqwahe nemoto yeMeya yalo masipala, uMnuz Gabriel Malembe we-IFP.Isolezwe lithole ukuthi uMavundla ubenikwe le moto ngesikhathi eyiMeya kulo masipala.Umthombo waleli phephandaba uveze ukuthi uMavundla  usabisa nemeya yaseMvoti uyitshela ukuthi ngeke ayinike imoto futhi yena uyinsizwa ngeke imenze lutho.Kuthintwa imeya yaseMvoti, ithe impela kuyiqiniso ukuthi uMavundla unqaba nemoto kamasipala.“Ngicela ukucacisa lokhu. UMavundla wakhishwa esikhundleni ngoMeyi 21 kulo nyaka akaseyona imeya kodwa usele nesikhundla sokuba yikhansela. NgoJulayi 1 uthole incwadi yasenkantolo esho ukuthi isikhundla sakhe sokuba yimeya siphele ngoMeyi 21. Njengoba incwadi ibiqinisekisa ukuthi akaseyona imeya kumele abuyisele yonke impahla kamasipala abenikwe yona njengemeya. Manje unqwahe nemoto yaseMvoti eyiBMW X5 ebhaliswe ngokuthi Mvoti 1. Kunalokho uphambanisa izinto uthi uma ebuyisa imoto ngeke ayibuyise zingakapheli izinsuku ezingu-30. Angiqondi ukuthi ukhuluma ngaziphi izinsuku ezingu-30 ngoba yena waphuma esikhundleni ngoMeyi 21. Uma ekhuluma ngezinsuku ezingu-30 zaphela ngoJuni,” kusho uMalembe.UMalembe uthe usaxoxisana namaphoyisa ukuthi kube yiwona angenelelayo ukuxazulula lolu daba ngoba sekucacile ukuthi uMavundla akafuni ukubuyisa imoto.“Uma uzokhumbula mina ngike ngaba yiMeya yaseMvoti ngaphinde ngehliswa esikhundleni emva kwesikhashana ngifungisiwe. Akuphelanga ngisho isonto uMavundla akanginikanga thuba efuna la izimoto zomkhandlu. Angizange ngiyikhulume indaba yezinsuku ezingu-30 ngazibuyisa manje yena usebamba uyayeka uma sekumele abuyise imoto yomkhandlu,” kuqhuba uMalembe.Kuthintwa uMavundla ucingo lwakhe belukhala lungabanjwa nemiyalezo abethunyelelwa yona ifkile kuyena kodwa wangayiphendula. Nangemuva kwemiyalezo uphinde wazanywa efonelwa kodwa lutho engalubambi ucingo lwakhe.KuMasipala waseMvoti kuthiwa uMavundla uhlala emihlanganweni kamasipala njengekhansela lakhona futhi uthatha izinqumo ngokubambisana namanye amakhansela. Kuleyo mihlangano kuthiwa kusuke kuhleli uMalembe njengemeya kamasipala."
    },
    {
        "content": "UBEHLALE ekhala, efuna ukubuyiselwa indodakazi (3) yakhe umfundi ka-matric otholwe ebulewe eSiqungeni, eMthwalume, ngeSonto.Isidumbu sikaMandisa Cele (21) obefunda eSinokubonga Junior Secondary sitholwe simbozwe ngengubo phezu kombede egumbini lakhe lokulala.Ikhanda lakhe kuthiwa belibokozela, aphinde abe nezibazi ebusweni nasemzimbeni.Kusolwa uyise wengane ngesigameko, okumanje kuthiwa akasabonwa nangokhalo. Ubabomncane kamufi, uMnuz  Mzwandile Dlungelwa, uthe umsolwa ubemhlukumeza umufi, ehlala ngokumshaya.“Bebevame ukuxabana, uMandisa efuna abakubo kamsolwa babuyise ingane yakhe, abamphuca yona ngenkani,” kusho uDlungelwa.Uthe uMandisa ubebabikela uma eshaywe umsolwa, bathi uma benikela khona, bamfice esekhale amaphepha. Udalule ukuthi esigamekweni esandulela lesi, umsolwa wabulala wonke amawindi endlu kaMandisa, ayishiyelwa wunina ongasekho. “Ngathi ngiyafika, ngathola esebalekile,” kusho uDlungelwa.Elandisa ngesigameko, uthe babizwe womakhelwane. “Sifike sekugcwele umphakathi, kukhona nomndeni kamsolwa. Sithole ukuthi yiwo umndeni kamsolwa nomakhelwane ababone kuqala ukuthi uMandisa ubulewe,” kusho uDlungelwa.Uthe bezwe kuthiwa umndeni kamsolwa ubone engabuyi ngoMgqibelo, wanikela kwamakhelwane wendawo yesigameko ngeSonto, uyocela ukuphelezelwa uyombheka.Kuthiwa bafike bathuma umakhelwane ukuthi akangene ngaphakathi, abheke, waphuma ethwele izandla ekhanda ethi usezithele phezu kwesidumbu.“Sisola ukuthi kukhona abakwaziyo. Yini le ebese beyazi eyenze ukuthi bafune ukuphelezelwa uma beye endaweni yesigameko?” kubuza uDlungelwa.Uphinde wathi basola ukuthi umndeni kamsolwa uyazi ukuthi ukephi njengoba engabonwa nangokhalo nje.“Ngisho sesifikile endaweni yesigameko siwumndeni, bavele bazimela esixukwini somphakathi, belokhu belalela ukuthi sikhuluma sithini,” usho kanje uDlungelwa othe lokhu kubadine kakhulu.Uveze ukuthi igazi likaMandisa beliqala endleleni yakwamsolwa, ligudle liye ethangini lamanzi eliseduze kwendlu, ngaphambi kokuba liyongena egumbini lokulala endlini.Uthe basola ukuthi umhlasele ngesikhali esithile endleleni, wawa, maqede wamhudula, ezama ukumgeza igazi ethangini, ngaphambi kokuqhubeka amhudulele endlini, la agcine eficwa khona.Okhulumela amaphoyisa KwaZulu-Natal, uColonel Robert Netshiunda, ukuqinisekisile ukuvulwa kwecala lokubulala emaphoyiseni aseHibberdene.Isolezwe like labika ngesigameko esifuze lesi ngo-Ephreli nonyaka, umfundi ka-matric eSiphapheme High, uZanele Khathi (18) owashaywa waklinywa yisoka KwaDumisa, eMzinto. Kule sigameko kwasolwa iskhwele kumsolwa. "
    },
    {
        "content": "INYUNYANA yothisha i-National Teachers Union, isola uMnyango wezeMfundo KwaZulu-Natal ngokuxhamazela, ukhangisa inqwaba yezikhala zothisha eziku-Post Level One, (PL1) kungalandelwanga imigudu. Kulindeleke ukuthi ukwamukelwa kwezicelo zomsebenzi kuvalwe ngoLwesihlanu.Kusukela umnyango umemezele izikhala ezingu- 747 emasontweni amabili adlule, othisha abangaqashiwe bamatasa behla benyuka befaka izicelo zomsebenzi njengoba kuwuhlelo lokuqala lwalo lo mnyango lokukhangisa izikhala ngendlela evulelekile evumela wonke umuntu ohlangabezana nokudingekayo ukuthi acele umsebenzi.Yize kunjalo, amathe angase abuyele kwasifuba kwabanye asebechithe imali yabo belungiselela ukufaka izicelo, njengoba ziqina izinsolo eziveza ukuthi kunenqwaba yezikhala ezizohoxiswa okukholakala ukuthi akuhanjiswanga ngendlela kwazise ezinye zazo zikhangiswe sekuvele kunabantu abaqashiwe kuzona.UMengameli weNatu kuMnuz Sibusiso Malinga engxoxweni neSolezwe, ukhale ngokuxhamazela komnyango njengoba eveze ukuthi maningi amaphutha ohlwini olukhishiwe.“Umnyango bekumele ulinde, ulandele kahle yonke imigudu ngaphambi kokuthi uphanyeke lo luhlu lubonwe abantu bonke, kube kunamaphutha.  Isenzo sawo siwukukhohlisa umphakathi futhi ngiyakholwa ukuthi siqhutshwa izinhloso zepolitiki.  Ngaphambi kokukhishwa kwezikhala, bekumele kuqale kuthintwe abahloli nothishomkhulu ngendlela efanele baqinisekise ukuthi izikhala zikhona kulezo zikole ngaphambi kokukhishwa kwesikhangiso. Othisha abangaqashiwe, sebevele bachithe imali befaka izicelo nasezikoleni lapho kuvele kungeke kusathathwa muntu khona ngoba izicelo zivaliwe,” usho kanje.Ukusho lokhu nje, kunohlu lwezikhala ezingu-33, okwabelwana ngalo ezinkundleni zokuxhumana okuthiwa zihoxisiwe.  UMalinga uthe bayazi ukuthi kukhona izikhala ezikhangiswe kungafanele, wathi umnyango uhlangane nezinyunyana zothisha ukubhunga lolu daba khona izolo, kanti kulindeleke ukuthi umemezele okufinyelelwe kukhona kulo mhlangano.Omunye wothisha abangasebenzi okhulume neSolezwe, uthe emva kokuphuma kwezikhangiso, ufake izicelo ezindaweni ezintathu ezama inhlanhla.“Amathemba ami asethanda ukufiphala emva kokuhosha umoya wokuthi ezinye izikhala kungenzeka zihoxiswe.  Bengiboleka imali yokugibela ngiye edolobheni eGreytown ukuze ngingene kwi- internet cafe ngoba ngasekhaya sihlushwa yi-network. Kumele ngibuye ngibe nemali yokugaya ama-CV ami, ngakho ngingadumala kakhulu uma kungathiwa lapho ngifake khona izicelo, bekuyizikhala ezivaliwe,”  kusho yena.UMnuz Mfanelo Mncube wenhlangano yothisha abangaqashiwe, i- KwaZulu-Natal United Unemployed Educators, uthe emva kokubhalela ihhovisi loMphathiswa woMnyango uMnuz Sipho Hlomuka ngesonto eledlule bekhala ngento efanayo, bathole impendulo ethi ukukhangiswa kwezikhala kuzobuyekezwa.Okhulumela uMnyango wezeMfundo KwaZulu-Natal uMnuz Muzi Mahlambi, uthe yihhovisi lomnyango eligunyaza ukukhishwa kwezikhala ngokuxhumana nezinyunyana, ngakho noma yiluphi uguquko olungenziwa ngalezi zikhala, luzoqhamuka kuleli hhovisi."
    },
    {
        "content": "Basole uMbuso ngokuxova ubufakazi bokusebenza kwamaselula nezinombolo abameli babamangalelwa ecaleni lokubulawa kowayengunozinti weBafana Bafana ne-Orlando Pirates, uSenzo Meyiwa, ngoLwesibili.Lokhu kwenzeke ngesikhathi oyisikhulu enkampanini yamaselula iVodacom, uNksz Pinky Vythilingam, esaqhubeka nokwethula ubufakazi bakhe obumayelana nokusetshenziswa kwamaselula nezinombolo zabathinteka kuleli cala.U-Advocate Charles Mnisi, ongummeli kammangalelwa wesithathu uMthobisi Mncube, usole u-Adv Ronnie Sibanda ngesikhathi ebuza umbuzo ngemibhoshongo eyayicosha ukusebenza kwenombolo kaMeyiwa nekaLongwe Twala.“ITower yaseSpruit View, yiyo yini le eyacosha ukusebenza kwenombolo kamufi (uMeyiwa) nekaLongwe Twala, phakathi kuka-8 no-9 wasebusuku?” kubuza uSibanda.UNksz Vythilingam ubuze uSibanda ukuthi ubuka kuliphi ikhasi lezibithi, ubesazama ukuphendula uSibanda ngesikhathi engenelela uMnisi ethi, “Ngicela uMbuso uyilandelanise kahle imibuzo yawo, ukuze sikwazi ukulandela kahle.”USibanda uthe uzama ukwenza khona lokhu okucelwa uMnisi, wakhala ngokuthi inkinga ukuthi ubufakazi obethulwa uNksz Vythilingam busemazibithini ehlukene.UMnisi uqhube wathi, yena akasaqondi ukuthi uSibanda uma ekhuluma ngombhoshongo (iSpruit View) ukhuluma ngombhoshongo owodwa yini nalowo okuthiwa wacosha ukusebenza kwenombolo kaMncube, noma usekhuluma ngekaLongwe Twala.U-Advocate Zandile Mshololo, omele ummangalelwa wesihlanu, uFisokuhle Ntuli, yena ukhale ngokuthi ufakazi akaqikelele ukucacisa ukuthi ubufakazi abethulayo busekhasini lesingaki, kwangaphezu kuka-4000, okuthiwa aqukethe ulwazi lokusebenza kwezinombolo zabathintekayo.Ngokuqhubeka kwesikhathi, u-Adv Sipho Ramasepele naye usukume wacela ukucaciselwa ukuthi ubufakazi obethulwa uNksz Vythilingam, bumayelana nenombolo kammangalelwa wesibili (uBongani Ntanzi) noma intombi yakhe.“Uma sibuka izibithi uzakwethu (uSibanda) akhuluma ngalo, ngokobufakazi bukaCol Kgosi, izingcingo ezenziwa yile nombolo okufakazwa ngayo, inombolo okungesiyo ekammangalelwa wesibili.“Inombolo egcina ngo-6890, ekammangalelwa wesibili, inombolo egcina ngo-7056 (okuyiyo ofakazi afakaza ngayo) eyalowo owayethandana nommangalelwa wesibili,” kusho uRamasepele.Ufakazi ucacisele uRamasepele ukuthi wethula ubufakazi bezingcingo ezazikhishwa kanjalo nezazingena enombolweni egcina ngo-6890.“Sizama ukuveza ukuthi inombolo ethile ekabani bese sizama ukuyixhumanisa nezinye izinombolo,” kusho uNksz Vythilingam.“Bekufanele acacise ukuthi lobu bufakazi obenombolo egcina ngo-7056, hhayi ukuthi kube sengathi obenombolo egcina ngo-6890, kodwa asiqhubeke ke,” kuphendula uRamasepele.UNksz Vythilingam ubuye waveza ukuthi ngokolwazi lwabo lweRICA, inombolo ummangalelwa wesithathu uMthobisi Mncube avume ngomlomo kammeli wakhe ukuthi ngeyakhe, ngokolwazi lakwaVodacom, akuveli ukuthi eyakhe.Icala liyaqhubeka namuhla, kusazoqhubeka yena uNksz Vythilingam nobufakazi bakhe."
    },
    {
        "content": "KUSOLWA ukudembesela komphenyi ‘ngokuduka' komunye wofakazi owukhiye ecaleni lokungqongqiswa kwabathathu okwenzeka ngoJanuwari 25, 2022, eNkanini, eCato Manor.Ngalobo busuku kwabulawa abesilisa abathathu okungoMnuz Phumlani Tshekele, Numkile Mfenqe noRefilwe Mokoena.Kuvela ukuthi babesolwa umphakathi ngokuwuhlalisa lubhojozi bedlwengula bedayisa izindlu zabantu ngo dli.Ngosuku lwesigameko kuvela ukuthi amalungu omphakathi abahlasela besendlini abathatha ayobokhela ngomillo bephakathi emotweni.Kwabe sekuboshwa abasolwa abayisithupha oMnuz Mmiseli Khondlo (41) odume ngelikaJomo, Vusimuzi Mazula ( 46), Thandekile Penelope Sithuntsa (37), Siphenathi Zoko (28) Mfanafuthi Muzi Masikane (37) noScelo Thusi (39).NgoLwesithathu eNkantolo eNkulu yaseThekwini bekufakaza umphenyi elingeke lidalulwe igama lakhe ngenxa yezizathu ezithile.Ngesikhathi ephekwa ngemibuzo, ummeli wabasolwa uvumile ukuthi akamazi ukuthi washonaphi uMnuz Mlambo ongomunye wofakazi ochazwa yinkantolo njengobalulekile kuleli cala.Kuvela ukuthi uMlambo wayekhona ngesikhathi sesigamemko futhi kuningi akubona.Kodwa kuthiwa walimisa ngesihloko kwabasondelene nabo ukuthi akazimisele ngokuthi abe ngufakazi kuleli cala ngoba lokho kungabeka umndeni wakhe engcupheni.Kodwa isitatimende esifungelwe wasenza.Umphenyi  uveze ukuthi lo fakazi wake wamthinta ngocingo emazisa ukuthi akasekho eNkanini useseGoli.\"Wangitshela ukuthi ukhethe ukuthi alishiye iTheku ngoba akazimisele ngokuthi abe ngufakazi kuleli cala. Wangitshela ukuthi useGoli kodwa wanqaba ukungitshela ukuthi kuphi nalo,'' usho kanje.Ummeli wabasolwa usole umphenyi ngokudembesela ukuthola ukuthi ukuphi nendawo ufakazi.Uziphendulele umphenyi wathi kunzima kakhulu ukuthi angagcwala lonke iGoli ekubeni lilikhulu kangaka ebheka umuntu oyedwa.\"Akulula njengoba ucabanga ukufuna umuntu ongamazi nokuthi ukuziphi izinkalo,'' uphendule kanjena.Uthe  ikhona imizamo ayenza kodwa yabhuntsha. Uthe baze bacela nokuthi kungenele nophiko lweCrime Intelligence kodwa kwanhlanga zimuka nomoya.Umphenyi unxuse inkantolo ukuba isebenzise isitatimende esenziwa ufakazi ngaphambi kokuba agcwale izinkalo.IJaji uChetts lizwakalise ukukhathazeka kwalo ngokuduka kwalo fakazi lakubeka ngembaba ukuthi bekudingeka afike ezobethula ubufakazi ngento ayibona ngosuku lwesigameko.."
    },
    {
        "content": "LIHLEHLISELWE inyanga ezayo yiNkantolo yeMantshi yaseHarding, icala lowokufika kuleli okuthiwa ngesonto eledlule, uvukwe yisikhwele wagenca ngocelemba isoka lobeyintombi yakhe. Umgilwa kuthiwa ulimale kanzima esandleni.Lo msolwa ona-27 (esingenalo igama lakhe) okuthiwa ungowokudabuka eSomalia, ubevele enkantolo ngoMsombuluko, ngecala lokushaya ngenhloso yokulimaza uMnuz Xolani Mbuthuma (35) okuthiwa usebenza njengonogada ezitolo eHarding. Kusolakala ukuthi uhlaselwe emva kokubonwa wumsolwa emi nentombi okuthiwa ibithandana nomsolwa kodwa isimalile.Lesi sigameko kuthiwa siholele ekutheni umphakathi nabomndeni kamgilwa bavuke umbhejazane, baphoqe ukuthi kuvalwe izitolo zabokufika baseSomalia edolobheni eHarding, kuze kube abafowabo bakamsolwa bamhambisa emaphoyiseni njengoba bekukholakala ukuthi bebemfihlile. Umfowabo kaMbuthuma, uMnuz Tony Mbuthuma, uthe emva kokuthi abanikazi bamabhizinisi baseSomalia bevakashele umndeni ukuzoxolisa ngesenzo sabo beqinisekisa ukuthi umsolwa sebemhambise emaphoyiseni, bakhokhiswe inhlawulo ethile ngokulimala kukamsolwa, kwathelelwana amanzi.“Noma kuvunyelwane ngokuthi icala lizosulwa emva kokuthi abafowabo bakamsolwa bekhokhe inhlawulo ethile, kodwa umsolwa usatoke ngaphakathi njengoba inkantolo inqume ukulihlehlisela uJuni 5, icala. Umhlangano siwuhlale namhlanje (esho izolo), kanti umsolwa ubesevele esevelile enkantolo, kwathathwa lesi sinqumo. Sekuyothi ke uma esevela, umgilwa aye enkantolo aveze ukuthi sekuxoxiwe,” usho kanje.Elandisa ngokulimala kukamfowabo okuthwa ugenceke kanzima esandleni ezama ukuvika, uthe ngoLwesine esephuma emsebenzini ushayelwe ucingo yintombi yakhe yeza ngasesangweni lalapho asebenzela khona. Ngesikhathi besazimele, kuthiwa kuqhamuke umsolwa wabuza intombi ukuthi bayini nalo muntu emi naye. Uthi imchazelile ukuthi bayathandana njengoba yena (umsolwa) isamala. Kuthiwa umsolwa uphuthume esitolo sakhe wabuya esebelethe ucelamba emhlane, ngesikhathi umgilwa enganakile elibele ukukhuluma nentombi yakhe. UMbuthuma uthe abantu abebekhona bazamile ukuxwayisa umgilwa ukuthi akabaleke, kwasho ukuthi bese kusemuva kwesikhathi, umsolwa eseseduze kakhulu, kwaphoqa ukuthi avike ngezandla okulapho alimale khona.Okhulumela amaphoyisa KwaZulu-Natal,  uConstable Thenjiswa Ngcobo, uthe kuboshwe owesilisa oneminyaka engu-27 ngecala lokushaya ngenhloso yokulimaza.  Uzobuyela enkantolo ngenyanga ezayo."
    },
    {
        "content": "BANGASE babe senkingeni abagcotshwa baseBuhleni okuthiwa baxakazise uMfundisi waseGinyezinye becasulwa wukuthi ugqoke umjiva enkonzweni yomngcwabo wakubo ebiphethwe yibona.Isolezwe lithole ukuthi uMfundisi Joseph Mhlongo waseGinyezinye nophinde akhulumele lolu hlangothi, kuze kwaphoqa ukuthi angayi ngisho emathuneni kungcwatshwa udadewabo nomfowabo, exakaziswa abagcotshwa baseBuhleni eMphushini, eFolweni, emasontweni amabili edlule. IGinyezinye iholwa yinkosi Sizwe Shembe, uMudliwamafa.Kuthiwa uMfundisi Mhlongo ubesemngcwabeni womndeni, kushone udadewabo nomfowabo ngesikhathi ehlelwa yilo mshophi.“Ubaba omncane oshonelwe ukhonza eBuhleni mina ngikhonza eGinyezinye. Bengiyongcwaba izingane zakhe ezishone ngokulandelana. Kuqale kwashona intombazane ebigula ngoLwesibili, kwalandela umfana obesengozini yemoto ngoLwesine. Ngesikhathi igula indodakazi kababa omncane yimina obehlala eya esibhedlela ngiyoyibheka njengodadewethu. Inkinga iqale uma ngifika enkonzweni yesikhumbuzo sezingane zakithi. “Ngifike khona ngigqoke umnazaretha kodwa ngangahlala nabagcotshwa, ngahlala nomndeni ngoba bengazi ukuthi inkonzo iphethwe abaseBuhleni. Kuze kumina omunye wabagcotshwa engitshela ukuthi sengathi kuzoba nenkinga ukuthi ngigqoke umjiva uma kukhona bona. Ngibabuzile ukuthi inkinga ikuphi ngoba ngeke ngikwazi ngisho ukuphatha inkonzo ngoba ngiyilungu lomndeni oshonelwe,” kusho uMfundisi Mhlongo.Uthe emva kwalokho, lo mgcotshwa uphindele emuva wayokhuluma nabanye abagcotshwa baseBuhleni. Uveze ukuthi babheke kuyena bamkhombisa ngezandla ukuthi akunankinga. Yize kunjalo uthe ubebona ukuthi banenkinga ngaye. “Ngosuku lokungcwaba ngixakaziswe yelinye ilungu laseBuhleni elingeyena ngisho umgcotshwa, lingibamba ngomjiva lizama ukungikhumulisa wona phambi kwabantu. Kuvele kwacaca ukuthi nabagcotshwa bayazi ngale nto eyenziwa yilo mfana njengoba bevele bazibukela nje, bangakhuza. Kuze kwasuka abafowethu abangewona amaNazaretha bafuna ukulwa kwasuka umsindo khona emngcwabeni. Kuze kwaphoqeleka ukuthi ngingayi ngisho emathuneni ngasala ekhaya ngoba impi ibingafuni ukunqamuka njengoba bese nginqabile ukukhumula umjiva,” usho kanje.Uthe okubuhlungu kakhulu ukuthi akakwazanga ngisho ukubeka itshe kufihlwa izingane zakwabo ngenxa yabantu abangenzisanga okwamakholwa. Uthe okumphatha kabuhlungu kakhulu ukuthi uyazi ukuthi iNkosi Mduduzi Shembe (uNyazilwezulu) kaluhambisani nale nto eyenziwe abagcotshwa balo. Lokhu kungenxa yokuthi enkonzweni yokuqala konyaka lukuvezile ukuthi amaNazaretha awahloniphe imindeni uma ishonelwe.Okhulumela uNyazilwezulu, uMnuz Thokozani Mncwabe, uthe sebezwile ngalesi sigameko.“Sizobikelwa iNkosi uNyazilwezulu. UBaba uNyazi alukuvumi lokhu abakwenzile, kumele kube nezinyathelo ezithathwayo ukunqanda izimo ezinje nangomuso. Wonke umuntu wamukelekile ukuthi angahlangana nezihlobo zakhe ngaphandle kokuphazanyiswa ngoba esohlangothini oluthize lwamaNazaretha. “Mina nje nginazo izihlobo eKuphakameni naseThembezinhle futhi ngiyahlangana nazo njengomndeni wami, angiphazanyiswa wumuntu yize ngaziwa ukuthi ngihamba nobaba uNyazilwezulu. Okunye abantu kumele bazi ukuthi ukuba nezinhliziyo ezimbi kwabantu baseBuhleni akuwona umthetho webandla kodwa basuke befike nazo bangaphenduki noma sebebhabhadisiwe. Ukuba nezinhliziyo ezimbi lokhu abakwenzile,” kusho uMncwabe.Uthe umfundisi abamxakazisile uhlonipheke kabi futhi unomlando omude kabi nenkolo yamaNazaretha. Uthe kubo kaMfundisi Mhlongo yilapho okwakufikela khona uMqaliwendlela kanjalo neNkosi iLanga belifikela kubo kusanda kuqala inkolo yobuNazaretha."
    },
    {
        "content": "ZIPHEFUMULE ngezinkinga ezikhungethe uhlelo olusavivinywa lwezindawo zokuhlala ezingaphansi kwesikhwama esixhasa izitshudeni ngemali yokufunda ezikhungweni zemfundo ephakeme, iNational Student Financial Aid Scheme (NSFAS), izinhlaka ezihlanganisa izitshudeni nabaphathi bezikhungo.Lo mhlangano obungoLwesine ePitoli, bekuhloswe ngawo ukuthola isisombululo enkingeni ebhekene nezikhungo, izitshudeni nezinye izinhlaka kulolu hlelo lwalesi sikhwama ngezindawo zokuhlala ezikhungweni.Umlawuli wesikhashana weNSFAS, uMnuz Mr Freeman Nomvalo, uthe babize lo mhlangano ngenxa yezikhalazo sezitshudeni ezithinta ukuphepha lapho zihlala khona nezingqinamba omastende abahlangabezana nazo.Uthe omastende bakhale ngokungakhokhelwa kanjalo nokuphuza ukukhokhelwa.“Sivumelene ngokuthi kusungulwe ithimba eliyisipesheli elizobhekana nazo zonke izingqinamba ezithinta izindawo zokuhlala. Nginethemba lokuthi kuzobanjiswana ukuze kuxazululeke lezi zinkinga ngokushesha,” kusho uNomvalo.Izinhlaka abehlangene nazo zifaka uMnyango weMfundo ePhakeme nokuQeqesha, inhlangano yabaphathi bamanyuvesi i-Universities South Africa (USAF), eyabaphathi bamakolishi amakhono amaTVET i-South African Public Colleges Organisation (SAPCO).Abanye yilabo abamele imikhandlu yezitshudeni emanyuvesi i-South Africa Union of Students (SAUS), emele izitshudeni emakolishi i-South African Technical Vocational Education and Training Student Association (SATVETSA), eyabahlinzeka ngezindawo zokuhlala ne-Development Bank of Southern Africa (DBSA).UNomvalo uthe ziningi nezinye izinto abavumelene ngazo kulo mhlangano. Zikhala mihla izitshudeni ezikhokhelwa yilesi sikhwama ngalolu hlelo lwezindawo zokuhlala njengoba zigcina sezilala endle ngenxa yokungakhokhi kwalesi sikhwama.ISAUS isikhale kakhulu ngalolu hlelo yathi lwenza kube nzima satshe ukuthi izitshudeni zigxile ezifundweni ngoba zijikijelwa emnyango omastende ngoba lesi sikhwama singakhokhile.Enye yezinto uNgqongqoshe weMfundo ePhakeme uDkt Blade Nzimande, ayalela uNomvalo ukuthi ayilungise indaba yezindawo zokuhlala izitshudeni.UNzimande wathi izitshudeni akumele zize zikhathazeke ngokuthi akukhokhiwe, kodwa zigxile ezifundweni zazo."
    },
    {
        "content": "KUGQAME inkinga yokushoda kwamanzi ezindaweni ezehlukene zakuleli, imiphakathi ephuza amanzi nemfuyo kanjalo nokuhluleka kukahulumeni ukuxazulula lezi zinselelo.Lokhu kuvele ngesikhathi kwethulwa isabelomali sikaR134 billion soMnyango wezaManzi nokuHanjiswa kweNdle ePhalamende.Amalungu ePhalamende akhale ngokuthi izinkinga zamanzi azibhekene kuphela nabantu abahlala emakhaya kodwa nasemadolobheni.UNksz Nobuntu Webster weBosa ukhale ngokuthi imiphakathi ithwele kanzima ngenxa yamanzi.Uveze ukuthi ngisho emalokishini asemadolobheni iyinkinga eyamanzi.“EThekwini kunenkinga yamanzi ekubeni yidolobha elikhulu. Angiyiphathi ke eyezinye izindawo lapho imiphakathi kudingeka ikhe amanzi emifuleni nasezizibeni ezinezilwane. Iyakhathaza eyokuthi noma kunale nkinga kodwa umnyango ubuyisela emuva imali. Nyakenye kubuyiselwe emuva uR44 million kuMgcinimafa, le mali ngabe isiza umphakathi.”UMnuz Makashule Gana weRise Mzansi uthe bazimisele ukweseka umnyango kodwa uma uzohlinzeka abantu ngamanzi.Ukhale esifanayo ngezindawo eziningi kuleli ezingenawo amanzi.“Abantu kumele bathole amanzi ahlanzekile. Nathi lapha ePhalamende uma sithi amanzi ethu ahlanzekile, kumele ngabe asiphuzi amanzi athengwe ezitolo kodwa siphuze aphuma empompini. Asiphuze amanzi aphuzwa yiwo wonke umuntu.” UMnuz Thembinkosi Mjadu weMK uthe abaseseki lesi sabelomali ngoba abantu abaningi abanawo amanzi.Ubale izindawo ezehlukene ikakhulu KwaZulu-Natal athe zakhele amadamu amakhulu kodwa azinawo nhlobo amanzi.“Abantu abanawo amanzi. Kudingeka kusheshiswe ukuhlinzekwa kwabantu ngamanzi.” UNgqongqoshe walo mnyango, uNksz Pemmy Majodina, uneke eyezinhlelo ezehlukene zokulwa nenkinga yamanzi.Uthe kunezinhlelo zokulungisa amadamu ezindaweni ezehlukene eKZN, ezizoletha amanzi.“Kunamadamu afana neHazelmere azokwandisa indaba yamanzi eThekwini nakwezinye izindawo. Kunamanye azokwandisa amanzi eMkhomazi, Bulwer, enyakatho yeKZN, Port Shepstone nakwezinye izindawo.” Uvumile ukuthi iTheku libhekene nenkinga yamanzi, wakhala ngokuthi amanzi amaningi ayamosheka kuleli.“Siyizwe elisebenzisa kakhulu amanzi. Amanye amanzi ayamosheka agcina engafinyelelanga emphakathini. Lokhu kudalwa ukuvuza kwawo kanjalo nengqalasizinda esindala,” usho kanje.Ukhale nangemvula ehambisana nezikhukhula athe ilimaza ingqalasizinda.“Siyayithanda imvula kodwa uma isihamba nezikhukhula ilimaza ingqalasizinda. Imvula yenza ukuthi amadamu angashodi ngamanzi. Ukuguquka kwesimo sezulu kuyasilimaza ngoba izikhukhula zango-2022, 2023 nezamanje eKapa, zilimaza le ngqalasizinda yamanzi kanjalo neyokuthuthwa kwendle,” kusho uNksz Majodina.UMnuz David Mahlobo, iPhini likaNgqongqoshe walo mnyango, lithe ngeke kubekhona ukushoda kwamanzi kuleli.Uthe kunemali evile kuR40 billion ukusiza omasipala ababhekene nenkinga yamanzi."
    },
    {
        "content": "UBEYISIBANI sabanye akhahlamezeka nabo  owesilisa wasoThongathi ongumsubathi, owaqhubeka nokuyogijima iComrades Marathon waze wayiqeda yize ayelahlekelwe yikho konke ayenakho ngesishingishane.UMnuz Phumlani Anold Ntuli nabanye abayisishiyagalolunye ngoLwesibili, banikelelwe ngamasheke kaR8 000 umuntu ngamunye yinkampani ekhiqiza izinkwa, iBB Bakeries, ukuthi bavuse amakhaya abo.UNtuli waphikelela nokuyogijima lo mjaho okokuqala ngqa ngoJuni 8, emva kokudilikelwa yindlu yakhe ngoJuni 3.Umnikelo bawuthole emva kokuthi omunye wabasebenzi baseBB Bakeries, owagijima noNtuli wathola ngesimo esamehlela ngaphambi komjaho.Ekhuluma neSolezwe, uNtuli uthe wayengazi ukuthi ukuqhubeka kwakhe nokuyogijima umjaho yize sekuphika isimo kuzozala ukuthi azitholele usizo nabanye.“Okwangenza ngaqhubeka nokuyogijima ukuthi yize ngangilahlekelwe yikho konke enganginakho kodwa ngangisaphila. Angibonanga kufanele ukuthi ngivumele inkinga eyayingehlele inginqande,” kusho uNtuli.Uthe wayethi uma enyuka amagquma azibuze ukuthi ingabe uma esebuya, uzolalaphi ngoba indlu yayingekho.“Ngangingazi ukuthi ukuqhubeka kwami nokugijima kuzoholela ekutheni babone ukuzimisela kwami, bese bengilethela lolu xhaso,” kusho uNtuli.Uthe usizo lukhulu kuye nabanye ngoba iningi liziphilisa ngamatoho, bebengeke babenawo amandla okuvusa izindlu zabo.Oyi-Regional Community Development Specialist eBB Bakeries, uMnuz Samukelo Nkosi, uthe okwenze basondela nosizo ukuthi izandla ziyagezana.Uthe inkampani imile ngenxa yokwesekwa umphakathi othenga umkhiqizo wabo ngakho kuba wumbono omuhle ukuthi uma nabo sebebhekene nenkinga, inkampani isondele kubo nosizo.“Emva kokuthinteka komunye wabasebenzi bethu yisimo sikazakwabo agijima naye, wasibikela siyinkampani ngesimo, sibe sesisondela nosizo. Umthetho wenkampani uthi asikwazi ukutomula umuntu oyedwa sisize yena, sigcine sesithola nabanye abayisishiyagalolunye, ukuthi banikelelwe kanye naye umfo kaNtuli,” kusho uNkosi.Uthe udaba lokuzinikela kukaNtuli lubafikisele ngezinyembezi, becabanga ukuthi uqhubekile nokuphokophelela waqeda umjaho yize ehlelwe umshophi."
    },
    {
        "content": "Kutheleke KwaZulu-Natal amaphoyisa engeziwe ukuzoqapha isimo njengoba kusaqhubeka izinguyazana zamaqembu zokwakha uhulumeni wokubambisana.La maphoyisa ajutshwe nguKhomishana wamaphoyisa uGeneral Fannie Masemola, kanti azosebenzisana namasosha uma kunesidingo.UMasemola ujube amaphoyisa angu-300 ophiko oluqapha izibhelu emphakathini ukuzoqapha isimo. Leli yithimba lesithathu ukujutshwa eKZN.UMasemola waqala wajuba amaphoyisa angu-200 ekuqaleni kwenyanga edlule, waphinde wajuba amanye angu-300 ngesikhathi sokhetho njengoba esejube ithimba langu-300 manje.Ezingxenyeni ezehlukene eThekwini okubalwa Kwa-D KwaMashu, kubonakale amasosha abehlome ephelele abeqaphe isimo. E-Avoca nasemgwaqweni uMngeni eThekwini, amaphoyisa abevala kwasani, esesha izimoto, amatekisi kanjalo namaloli.Amanye amaphoyisa abekanise nasemigwaqweni engenela ezimbonini zaseMariannhill nasePinetown, lapho kwatatshwa khona inyama notshwala ngezikhathi zezibhelu ngo-2021, esesha izimoto. Ezinye izimoto zamaphoyisa bezishaye ujenga zilibhekise ngaseChatsworth.UMasemola uthe bajube la maphoyisa emuva kokuthola umbiko wethimba lezobunhloli. “Sengeze amaphoyisa emuva kombiko wezobunhloli wokuthi kukhona okuhlelwayo noma ngingeke ngisho ukuthi yini. Lo mbiko uveza ukuthi alukabikhona uzinzo, yingakho sithumele amaphoyisa ophiko oluqapha izibhelu,” kusho uMasemola.Uthe banolwazi ngazo zonke izinto ezihlelwayo eKZN, wathi yingakho befuna ukuzinqanda.“Siyazi  ukuthi abantu benzani nokuthi bahlelani yingakho siqinise ezokuphepha eKZN. Amaphoyisa azozinza eKZN kuze kube siyaqinisekisa ukuthi kuphephile,” kusho uMasemola.Uthe uzothumela amanye amaphoyisa uma kunesidingo.“Ukhetho lube nokuthula kanjalo nozinzo. Abantu bavote ngokukhululeka futhi ngaphandle kokusatshiswa. Siyabonga emphakathini ngokuziphatha kahle ngalesi sikhathi,” kuqhuba uMasemola.Omunye usihlalo womkhandlu obhekele ukuphepha ezweni iNational Joint Operational and Intelligence Structure (NATJOINTS), uLieutenant General Tebello Mosikili, uthe amasosha ami ngomumo ukulekelela  uma kunesidingo.Uthe anendima ayidlalayo amasosha njengoba eyingxenye yomkhandlu. Uveze ukuthi amaphoyisa awajutshiwe kuphela eKZN kodwa nakwezinye izifundazwe. “Sithola ulwazi lwezobunhloli bese silandela lowo mbiko ngoba asifuni ukuthi kusiphinde okwasenza phambilini, kwaqubuka udlame singalindele. Kulokhu lonke ulwazi esilutholayo siyaluhlelela ngendlela ngoba asifuni ukuzithola sibamba siyeka. Yingakho sijube amaphoyisa eKZN ukuze aqhubeke nokuqapha isimo.” Ukhomishana wamaphoyisa uLieutenant-General Nhlanhla Mkhwanazi, uxwayise osikhwili phambana nobhoko esifundazweni wathi babhiyoze bazibheke ngoba amaphoyisa azobe eqaphe isimo.Uthe amaphoyisa azolokhu esiqaphile isimo kuze kubunjwe uhulumeni."
    },
    {
        "content": "UMASIPALA wasoThukela unxusa umphakathi owakhele lo masipala ukuthi ubilise amanzi ozowaphuza emva kokutholakala kwegciwane i-E. coli esikhungweni esiphehla amanzi.Umphakathi othintekayo owaseColenso, Winterton naseBergvilleUMnuz Siyabonga Masoka oyimenenja yezinhlelo ezenziwa umasipala, uthe umasipala uhlole ukuphepha kwamanzi  esikhungweni sawo emva kokutholakala kwenqwaba yezinhlanzi ezifile emseleni wamanzi eBergville. Uthe ukuhlolwa kwamanzi ngoMsombuluko kuveze ukuthi kunezinsalela ze-E. coli esikhungweni esihlanza amanzi esiseColenso naseBergville.Ethintwa izolo mayelana nokuthi ngabe umasipala awukakwenzi yini okunye ukuhlolwa, uthe: \"Isixwayiso sokuthi umphakathi ubilise amanzi ozowaphuza sizoqhubeka kuze kube umasipala wenelisekile ngokuhlanzeka kwamanzi okungabeka impilo yezakhamizi engcupheni. Ngizokuthinta uma sengithole okusha,\"Ucashunwe  kweminye imithombo yezindaba ethi kumisiwe ukuphakelwa kwamanzi esuka ezikhungweni zokuhlanza ezithintekile eya emachibini aseZwelisha, eLangkloof naseBergville.Lo masipala ungowesibili obike ngamanzi angahlanzekile ngenxa yegciwane i-E. coli emasontweni amathathu.Ekuqaleni kwenyanga edlule isikhungo esihlola ukuphepha kwamanzi i-Institute for Water and Wastewater Technology (IWWT), esiseDurban University of Technology (DUT) sakhomba amabhishi angu-11 aseThekwini njengangahlanzekile ngoba kwatholakala izinsalela ze-E. coli ngesikhathi ehlolwa.Usolwazi Faizal Bux, we-IWWT, wathi lesi sikhungo njalo uma kungamaholidi sihlola ukuphepha kwamanzi ukuze siqinisekise ukuphepha komphakathi owasebenzisayo.Wathi okukhathazayo ukuthi imiphumela yokuhlolwa kwamanzi atholakala emlonyeni womfula uMgeni isihlale iveza ukuthi amanzi akhona ane-E. coli."
    },
    {
        "content": "ITHOLWE ishonile indodana yeMeya kuMasipala Umvoti ewumholi weqembu lezepolitiki i-Abantu Batho Congress, ebesekuphele isonto kubikwe ngokunyamalala kwayo.UMnuz Nkosinathi Mavundla (30), oyindodana kaMnuz Philani Mavundla ongusomabhizinisi nomholi we-ABC, kuthiwa isidumbu sakhe sitholwe ngoMgqibelo.Ngokwesitatimende esithunyelelwe abezindaba, umndeni uveze ukuthi umufi wayegcine ukubonakala  ngoJuni 1.Esitatimendeni, umndeni uveze ukuthi wayegcine ukubonwa ekubo kwaMavundla, kanti awandanga ekutheni isidumbu sakhe sitholwe kuphi, sikusiphi isimo.Isolezwe  lithinta okhulumela umndeni, uMnuz Sandile Mavundla, uqinisekise ukutholwa kwesidumbu somfowabo kodwa waveza ukuthi okwamanje umndeni usematasa ngezinhlelo zokumfihla ngakho kuzoxhunywana nabezindaba ngalolu daba ngokuhamba kwesikhathi.Ecashunwa ekhuluma nephephandaba eliwuzakwabo weSolezwe, i-Sunday Tribune, uyise kamufi, uMavundla uthe okwamanje umndeni usasemanzini wanxusa ukuthi kukhulunywe noSandile, oveze ukuthi ngenxa yomyalelo wamaphoyisa anxuse ukuthi ulwazi umndeni wabelane nawo, akazokwazi ukuveza ukuthi isidumbu somfowabo sitholwe kuphi.Kuthiwa umufi ubenezingane ezimbili nengoduso yakhe, kanti umndeni uzoyidlulisa imininingwane ngohlelo lokungcwatshwa kwakhe uma seluphothuliwe.Kushaye isikhathi sokushicilela amaphoyisa engakayiphenduli imibuzo abethunyelelwe yona ngalolu daba."
    },
    {
        "content": "USOMATEKISI obedume ngobukhazikhazi uhlaselwe oshayasibhamu elokishini eMeadowlands ngempelasonto.Oshayasibhamu bavimbezele uKwanele \"MKZ\" Makwanza, phakathi kwemigwaqo uRev Frederick Modise, eMeadowlands Zone 1, eSoweto.Umufi ubehamba nge -Audi TT eluhlaza kuhle kwesibhakabhaka, ibhajwe odongeni lomuzi ishayekile ngemuva kugxaza amafutha ngaphansi. Izimbobo zezinhlamvu zibonakala ewindini langaphambili ohlangothini lomshayeli.UMakwanza obekusoseshini iMDN uphuthunyiswe esibhedlela esiseduze iTshepo Themba eMeadowlands.Ayicaci imbangela yokuhlaselwa kwakhe kanti amaphoyisa ayaphenya.“Kuphenywa icala lokubulala kulandela ukuhlaselwa kowesilisa okubikwa ukuthi ungusomatekisi ngeSonto ntabama ngo14h45,” kusho uLieutenant Colonel Mavela Masondo."
    },
    {
        "content": "Amaphoyisa athungatha abasolwa abadubule babulala umfana oneminyaka emihlanu ngesikhathi beduna imoto elokishini laseSoshanguve.Lokhu kwenzeke ngoLwesihlanu ebusuku ngesikhathi owesilisa efika emzini wakhe ehamba ngeveni elihlophe leToyota. Bekungezithuba zika-10.30pm ngesikhathi efika ekhaya wahlangantshezwa yindodana yakhe esencane. Lo mlisa ungena ekhaya nje uphelezelwa yizigebengu ezimuvimbezele zizama ukuthatha imoto yakhe.Kuzwakale kuduma izulu lezandla ngesikhathi kuthathwa le moto nokuyilapho okubonakale khona ukuthi kudubuleke le ngane, ephuthunyiswe esibhedlela kodwa ngeshwa yafike yaphelela khona.Amaphoyisa aphenya icala lokubulala nokudunwa kwemoto. Amaphoyisa anxusa umphakathi ukuba usondele ngaphambili nolwazi olungasiza kuboshwe abasolwa."
    },
    {
        "content": "AMAPHOYISA aphume inqina athungatha abasolwa abane okusolakala ukuthi bagqekeze umuzi bathumba owesifazane ophila nokukhubazeka bamphoqa ukuba athumele uR50 000 nge- App bemkhombe ngesibhamu.Kuvela ukuthi phambilini umgilwa wake wabandakanyeka engozini yemoto eyamshiya ekhubazekile ehamba ngesihlalo esinamasondo.Kuvela nokuthi wabe esethola imali yesinxephezelo evela kwaRoad Accident Fund (RAF), isamba sayo esingaziwa.Kuthiwa wabiza abantu ebabemsebenzela elungisa ikhaya kabusha.Omunye wabasolwa oneminyaka engu-29 uvele usekhalelewe ngamasongo kaSigonyela wase evela ngoMsombuluko eNkantolo yeMantshi yasePinetown.Ngokuthola kweSolezwe,  ngoLwesihlanu olwedlule ngehora leshumi ekuseni kugasele amadoda amahlanu emzini oseWybank, ePinetown.Kuthiwa amadoda afike akuveza ngokusobala ukuthi afuna bani neselula yakhe.Umthombo uqhuba uthe laba bantu babe sebephoqa umgilwa ukuthi avule i-app yebhange lakhe bese ethumela  imali engango-R50 000.Kwenzeka lokhu nje kuvela ukuthi abagilwa babethunjwe kusukela ekuseni  baze baphunyuka ngehora lesihlanu ntambama.“Nakuba kungaqondakali ukuthi kukhona yini ukuhlobana phakathi komgilwa nabasolwa kodwa kukholakala ukuthi bacashe eMariannhill,” kusho umthombo.Awubange usadalula ukuthi baphunyuke kanjani ogibeni, umsolwa ubanjwe kanjani nokuthi kwenzekeni ngemali.Okhulumela amaphoyisa KwaZulu Natal, uConstable Thenjiswa Ngcobo usiqinisekisile isigameko sokuboshwa komsolwa nokuvela kwakhe enkantolo.Uveze ukuthi ngoLwesihlanu olwedlule umgilwa wayekade ehleli kwakhe nendodakazi yakhe ngesikhathi kungena owesilisa wabakhomba ngesibhamu.“Kwaphinde kwangena abanye besilisa abathathu endlini. Abagilwa bavalwa amehlo bathathwa bayiswa endaweni engaziwa lapho bafike baphoqwa khona ukuthi bathumele imali,” usho kanje."
    },
    {
        "content": "AMAPHOYISA KwaZulu-Natal aphume umkhankaso wokuthungatha umsolwa odubule walimaza iphoyisa ezintatha zangoLwesithathu eNewtown A, eNanda.Ngokombiko ovela emaphoyiseni, amaphoyisa aqapha udlame lwasemphakathini abehamba ezitaladini zaseNanda enza umsebenzi wawo ngesikhathi ebona iqulu lamadoda elisolisayo, alimisa elisesha.“Ngesikhathi amaphoyisa enza umsebenzi wawo, kuxebuke oyedwa kuleli qulu wabaleka. Iphoyisa elinguConstable lizamile ukumjaha, kodwa lo mlisa wavulela ngenhlamvu ebhekise kulo,” kusho amaphoyisa ngesitatimende.Leli phoyisa liphuthunyiswe esibhedlela ngemuva kokuthi lilimale lidubuleka isilevu nengalo. Amaphoyisa anxusa umphakathi ukuba ulekelele ngolwazi olungaholela ekubanjweni kwalo msolwa. "
    },
    {
        "content": "UMPHATHISWA woMnyango wezokuThuthukiswa koMphakathi KwaZulu-Natal uNkk Nonhlanhla Khoza uqhakambise iqhaza losonhlalakahle ababhekela inhlalakahle yabantu.Ukusho lokhu njengoba kugujwa inyanga eyaziwa njengeyokuhlonipha lezi zisebenzi zomphakathi egujwa umhlaba wonke.Uthe le nyanga eyokukhumbula, ukuqhakambisa nokubonga ukusebenza ngokungakhathali nokuzinikela kwalezi zisebenzi kulo mkhakha.\"Ukubaluleka kosonhlakahle emphakathini wethu ngeke kubukelwe phansi.  Kusuka endimeni abayihlakula ngesikhathi sobhubhane i- Covid 19 kuze kufike ekulweni nodlame olubhekiswe kwabesifazane nezingane, bayaqhubeka nokuba ithemba kwabaningi abangenamandla okuzilwela,\" usho kanje.Ugcizelele ukuthi bayizinsika ekuqinisekiseni ukuthi imindeni inempilo baphinde bagqugquzele ukukhula nokuzinakekela  kwabebecindezelwe.Uthe ukhathazekile ngenqwaba yabafundele lo mkhakha ababhuquza neziqu emakhaya esifundazweniUthe kuyakhathaza ukubona amakhono eduvile ekubeni umphakathi uwadingaNjengengxenye yokugubha inyanga yabo, umnyango uphinde wahlonipha labo abanikele ngempilo benza umsebenzi wokulekelela umphakathi ukuze usizakale.Unxuse ukuthi osonhlalakahle bavikelwe zikhathi zonke.Uthe umnyango uzoqinisekisa ukuthi kunosonhlalakahle oyedwa ewadini isifundazweni sonke ukuqinisekisa ukuthi usizo luyafinyelela kuwowonke amalungu omphakathi."
    },
    {
        "content": "KUVALWE amaculo nemidanso engesiyona eyamaNazaretha ebese kudla lubi ngaphansi komholi webandla lakwaShembe, inkosi uMduduzi uNyazilwezulu Shembe.Lesi simemezelo senziwe yinhlalisuthi yoNyazilwezulu eBuhleni ekhale ngokuthi iningi lamaculo abese esetshenziswa ngabaningi kuleli bandla abehamisana nomoya ongcolile okungesiwona okaShembe.Lesi simemezelo esiqoshwe ngeselula kukhuluma inhlalisuthi yoNyazi senziwe eBuhleni muva nje.Kusona kuthiwa: “Amaculo okungesiwo ebandla, nemidanso eyenziwa ebandleni kuvaliwe. Akusavumeleke noyedwa oyophinde abonakale noma azwakale ecula iculo okungesilona elebandla. Ofuna ukucula akasebenzise izihlabelelo zebandla enze ngendlela okwenziwa ngayo ebandleni lamaNazaretha oNyazilwezulu. La maculo nemidanso awahambisani nomoya ongcwele woNyazilwezulu kodwa anomoya ongcolile kaSathane. Oyotholakala ecula noma enza le midanso uzothathelwa izinyathelo ezinqala ngaleso senzo,” lisho kanje.Udaba yokucula amaculo okungesiwo awakaShembe kuleli bandla bese ludla lubi. Bekuze kube khona nama-video abegcwala ezinkundleni zokuxhumana lapho bekuvela khona abanye babashumayeli beshaya ivosho esontweni kuchwaze. Kuthiwa bese kuwumkhuba owandile nokungaziwa ukuthi uqale kanjani njengoba abantu bese bezenzela umathanda ebandleni.Obekuthusa kakhulu ukuthi abagcotshwa bebebonakala beshaya ivosho begqoke imijiva yebandla baphinde bacule namaculo okungewona awamaNazaretha, nobekushiya abanye bedidekile ukuthi kuseyibandla likaShembe yini leli okwenziwa kulona kanje.Okhulumela uNyazilwezulu, uMnuz Thokozani Mncwabe uthe bajabule kabi ngokuvalwa kwale mikhuba ebiyenzeka esontweni.“Bonke laba abebegila le mikhuba bebeyiqala uma sebefuna ukuqola abantu imali. Bebecula lezi zingoma abebehlose ngazo ukufuna imali emakholweni. Esikuqaphelile ukuthi ngaphezu kokuthi bebefuna imali, bebengcolisa negama loNyazilwezulu ngoba lo mkhuba bawuqale sekunguye osesihlalweni. Abakaze bayenze lento kubaholi abedlule. Bese kuyinto esiyandile okungaziwa nokuthi izonqadwa kanjani. Uma sebefuna imali bese beze babe nezindlela zabo zokuyifuna njengoba bese kunamatemu abawasebenzisayo bethi ‘Akushaywe uthando’. Ubuwazi ke ukuthi uma sekushiwo njalo sekufuneka imali bese ziyaqala lezi zingoma kuqhume nevosho khona esontweni. Sinezihlabelelo zamaNazaretha ezingu-242 abantu abangazisebenzisa noma bejabule bazicule uma bese sontweni,” kusho uMncwabe.Njengoba amaNazaretha esemhlanganweni kaJulayi, uMncwabe uthe bazilile, abazithinti izinto eziningi njengokudla isinkwa nenyama yenkukhu. “Kuzoqala imigidi yezintombi nto ezohlukana izigaba eziyisikhombisa njengoba sezihambise izintingo eNtanda, zaphinde zahlolwa ubuntombi. Emva komgidi wezintombi kuzoqala owenhlalisuthi obizwa ngenjobo, kube yizikotshi bese kuza umbhabhadiso, kuphume imishado nokukhethwa kwezintombi nto Esipholi (Ebhentshini),” usho kanje.Kuthiwa ukuzila inyama yenkukhu kungenxa yokuthi yenza abantu bafudunyalelwe yigazi bese befuna ukuya ocansini kanti nalo luziliwe njengoba kunomhlangano kaJulayi.Kuthiwa noma ngabe awuyile emhlanganweni kaJulayi, uma uyiNazaretha kuyaphoqa ukuthi uzile konke okuzilwayo lapho ukhona. "
    },
    {
        "content": "ABAHLOLI kuMasipala weTheku basivale thaqa isitolo esidayisa ukudla okusheshayo enkabeni yedolobha.Ngokwesitatimende esikhishwe umasipala, iFrendo’s Chicken, iphula imithetho eminingi yezempilo neyezokuphepha.Ngale kokungabi nesitifiketi esisemthethweni esigunyaza ukusebenza ngokudla, kutholakale ukuthi abasebenzi babuye balale egumbini eligcina impahla.“Ukuvalwa kwalesi sitolo kuza ngemuva kokuhlolwa okuphelele lapho okuvele khona izinto ezingi ezingafanele nezingabeka impilo yomphakathi engcupheni. Ezinye zazo; ukwephulwa komthetho ngokuhweba ngaphandle kwesitifiketi esivumelekile, ukwehluleka ukunikeza amarekhodi okuqeqeshwa kokuphatha ukudla nesitifiketi sokulawula izinambuzane,” kusho isitatimende sikamasipala.“Okunye okutholakele ngesikhathi kuhlolwa lesi sitolo wukuthi nesakhiwo uqobo kasikho ezingeni elifanelekile njengoba kungatholakalanga ipulani lesakhiwo eligunyaziwe nokungangeni komoya owanele.“Kubuye kwatholakala ukuthi kukhona abasebenzi abalala kuyo le ndawo nokuyinto ephazamisa uhlelo lokuhamba kwamanzi lapha edolobheni."
    },
    {
        "content": "UPHIKO lwezamanzi eDurban University of Technology (DUT), i-Institute for Water and Wastewater Technology (IWWT) luthi awangcolile ayaxathuka amabhishi aseThekwini. Bakhiphe nesexwayiso ngobungozi bokusebenzisa la mabhishi awu-14 aseThekwini namaphethelo.Ngokusho komqondisi we-IWWT uSolwazi Faizal Bux, ukuhlolwa kwabo kubavezele ukuthi awu-14 amabhishi anamagciwane ayingozi amsuka wawo yindle.Uthe kulawo mabhishi bathole ukuthi awu-11 awo okukhona kuwo iBallito Tidal Pool, Westbrook Beach, Umdloti Beach, Glenashely Beach, Virginia Beach, Umgeni River, Umgeni River mouth, Laguna Beach, Country Club Beach, Bay of Plenty, ne-Addington Beach anesilinganiso esiphezulu segciwne elibizwa nge-Escherichia coli (E.coli).UBux uveze ukuthi yiBronze Beach noMhlanga Lighthouse kuphela amabhishi anesilinganiso esamukelekile se-E.coli, bese kuba yi-uShaka Beach enesilinganiso saleli gciwane.“Uma uqhathanisa namanye amabhishi aseThekwini, yi-uShaka Beach kuphela ekhombise ukuba nesilinganiso esiphansi se-E.coli. Kulawa amanye amabhishi awu-11 kuvele ukuthi isimo sawo siyakhathaza kakhulu, futhi ososayensi be-IWWT beluleke abantu ukuba bangawasebenzisi ukuzijabulisa kuwona kuze kube wukuthi kwehla leli gciwane kuwona,” kusho uBux. Uqhube wathi umlando ukhombisa ukuthi Umgeni River uhlale unesilinganiso esiphezulu saleli gciwane, okuwubungozi okukhulu. Uthe uphiko lwabo lwezamanzi luhlale luhlola ukuba sezingeni elifanele kwamanzi njalo ngamaholidi ukusiza ukubhekelela ukuphepha komphakathi. Kuthintwa okhulumela uMasipala weTheku, uNkk Gugu Sisilana, ucele ukuthi bathunyelelwe imibuzo nge-email, bese benikwa okungenani amahora awu-24 ukuphendula. "
    },
    {
        "content": "UMASIPALA waseMhlathuze uqinisekise imibiko yokudutshulwa kwabasebenzi ababili emmahovisi aseRichards Bay. Asavaliwe amahhovisi alo masipala.Ngokombiko othunyelwe abezindaba ngoLwesine ekuseni, kuthiwa lesi sehlakalo senzeke ekuseni namhlanje kanti ukufa kwalaba basebenzi okubukwa ukuthi ngonogada babanye babaholi balo masipala kuqinisekiswe amaphoyisa khona kule ndawo.Ngokombiko wamaphoyisa, kuthiwa unogada obengekho emsebenzini ufike wavulela ngenhlamvu kuzakwabo, washona, kwathi omunye unogada waphindisela ngenhlamvu kumsolwa, naye wasala enkundleni.Amaphoyisa athi uphenyo luyaqhunbeka.Umholi we-Action SA KwaZulu-Natal uMnuz Zwakele Mncwango udlulise amazwi enduduzo emindenini yalabo abashonile, wasigxeka isenzo sokuhlaselana kwabasebenzi phakathi emagcekeni kamasipala."
    },
    {
        "content": "KUVELE negama lowakwaGcaba ecaleni lokubulawa komrepha uKiernan “AKA” Forbes noTebello “Tibz” Motsoane.Izolo enkantolo yeMantshi yaseThekwini bekuvele abahlanu abayamaniswa naleli cala okungoLindokuhle Thabani Mkhwanazi (30), Lindani Zenzele Ndimande (35), Eddie Syanda Myeza (21), Mzwethemba Harvy Gwabeni (36) noLindokuhle Mhlaliseni Ndimande (29).UMbuso ubukade wenza izethulo zawo uphikisana nesicelo sebheyili yabasolwa. UMshushisi omkhulu u-Adv Gcweka uveze ukuthi uGwabeni washayela uMnuz Sydney Mfunda Gcaba ucingo.Uthe ngemuva kwalokho kwaba nemali engu-R800 000 eyangena ebhange likaGwabeni.“UGwabeni washayela uGcaba ucingo ngemuva kokuba sekuzwakele ukuthi u-AKA useshonile,” usho kanje.Ngokwesitatimende esifundwe umshushisi enkantolo, imali eyangena yayivela kwi-akhawunti yenkampani iBright Circle (pty) Ltd okuvela ukuthi inomqondisi oyedwa okunguMnuz Sydney Mfunda Gcaba kanti kwakubhalwe ukuthi imali eyayikhokhelwa umsebenzi wokubonisana (consult). UMbuso uveze ukuthi ngombono wawo kwakucashiswa ukuthi le mali ngeyani njengoba bekholwa ukuthi kwakungeyokudubula. Kuvela ukuthi uGwabeni esethumela imali wasebenzisa igama elithi isabelo (dividends) kodwa akukho lapho okuvela khona ukuthi abasolwa nababili bakwaNdimande babenamasheya enkampanini yakhe. UMshushisi uthathe bonke abebesenkantolo ngamehlo engqondo ebalandisa ngakho konke okwenzeka ngosuku lwesigameko.Uveze ukuthi konke kwaqala ngokuthi kube khona abamlandelayo u-AKA ngesikhathi efika esikhumulweni sezindiza eKing Shaka.Abasolwa ababemlandela uthe babehamba nge VW Polo, abanye babehamba ngeBMW   eyayishayelwa uGwabeni. Uveze nokuthi imoto kwakungesiyona ekaGwabeni kodwa wayeyiqashile.Uthe esesuka lo mculi eya ehhotela abasolwa baqhubeka nokumelusa.Uthe ngemuva kwalokho u-AKA waya eWish nokuyilapho afika wakhuluma khona nomphathi wendawo uMnuz Kweyama.“UKweyama watshela lo mculi ukuthi akapake imoto yakhe e-salon yakhe,” kuchaza yena.Ngesikhathi esengaphakathi eWish, uMshushisi uveze ukuthi uNdimande (Lindo) wayekhona naye ngaphakathi esamqaphile, waze washintsha nendawo ukuze ababone kahle.UMshushisi uthe ngesikhathi sekudutshulwa lo mculi abantu babaleka kodwa uNdimande waqhubeka wazihlalela ekhombisa ukungathuki.Uthe i-video iyamveza owayedubula ecuthile phakathi kwezimoto efake ikepisi elimhlophe. Kuvele ukuthi owadubula uMnuz Malusi Ndimande (osagcinwe eSwatini) nomfowabo. UMshushisi uveze ukuthi umsolwa wesibili uNdimande, uGwabeni noLindo yibona abaya eJacobs beyolanda iMercedes eyayinezibhamu ezazizosetshenziselwa ukubulala u-AKA.UMshushisi uveze ukuthi ubufakazi buveza ukuthi abasolwa babekhona endaweni yesigameko.UMshushisi uthe uyasiphikisa isicelo sabasolwa sokuthola ibheyili.Uthe umsolwa wokuqala uMkhwanazi akanayo indawo yokuhlala.Owesibili uNdimande  uzoba yingozi emphakathini uma ethola ibheyili.Umsolwa wesithathu uMyeza, uMshushisi uthe uma engathola ibheyili angase angafiki uma sekuqulwa icala futhi akanayo indawo ahlala kuyona.Umsolwa wesine uGwabeni, uthe nguyena ungqondongqondo wetulo lokusocongwa kwalo mculi futhi angalibalekela icala.Owesihlanu uLindokuhle uthe naye uyingozi emphakathini.Icala lizobuyela enkantolo ngoLwesibili."
    },
    {
        "content": "IZIMO zempilo zenza kungabi yiwo wonke umuntu okhuliswa wumzali noma ngabazali bakhe bobabili.Zehlukene izizathu eziholela kulokho. Kungaba wukuthi omunye wabazali noma bobabli abasekho emhlabeni, noma bangabi seduzane nomntwana ngenxa yezizathu ezahlukene, okungaba wukusebenzela kude nasekhaya noma ukwehlukana kwabazali.Umeluleki wezengqondo ozinze eManzimtoti, eNingizimu yeTheku, uNkk Tholinhlanhla Dlamini-Ngcoya, uthe ukukhula komntwana kungekho umzali noma abazali bobabli kuyingozi ngoba kungaholela ekutheni eqe izigaba zokuba wumntwana.“Lokho kwenzeka ngokuthi umntwana kugcine sekuphoqa ingqondo yakhe ukujwayela ukuba mdala ebe esasemncane, futhi kwenza angakwazi ukujabulela isigaba sokuba wumntwana njengabanye abantwana. Inkinga ukuthi usuke ebhekene nezimo ezidinga enze izinto okumele ngabe zenziwa wumzali wakhe ukube ubekhona,” kusho uNkk Dlamini-Ngcoya.Eqhuba, uthe okungcono ngobunzima baleyo mpilo wukuthi kungenza umntwana asheshe ajwayele ukubhekana nezimo ezinzima zempilo, loko kumsiza ukusheshe aqine ukhakhayi.“Yize kunjalo kusemqoka ukuthi abantwana abaphila impilo enjalo balekelelwe ngabantu abadala abangakwazi ukuxhumana nabo, bancele kubona ulwazi lwezinto obekumele ngabe bazifundiswe ngabazali babo ukubasiza baqhubeke nempilo,” usho kanje.UMnuz Siyabonga Ntshangase, umeluleki wezengqondo ozinze ePitoli, eGauteng, yena uthe umzali wumuntu obaluleke kakhulu empilweni yengane kusukela izalwa kuze kube isisesigabeni sokukwazi ukuzimela empilweni.“Umzali uneqhaza elikhulu okumele alibambe ukubhekela ukuthi ingane yakhe ikhula kanjani. Nguye okumele ayifundise indlela yokuphila nokumelana nezimo ezahlukene zempilo, yingakho kuba nzima kakhulu uma kwenzeka engabi bikho empilweni yomntwana ngenxa yezizathu ezahlukene,” kusho yena. Uthe nakuba kuzohlale kubuhlungu kodwa kuba ngconywana uma abazali beshiya umntwana emhlabeni esekhulile futhi esekwazi ukuzimela, kunokuthi bahambe noma bangabi bikho empilweni yomntwana esasemncane ngoba lokho kwandisa izinto ezingathikameza ukukhula kwakhe.“Okunye kwalokho wukuthi kuba lula ukuthi ingane ibe ngumgilwa wabantu abahlukumeza umphakathi ngoba engekho omuntu obhekelele ukuphepha nenhlalakahle yayo, futhi kungenza nokuthi umntwana angakwazi ukuchuma emakhonweni ezinto aphiwe kuzona ngenxa yokungabi bikho komuntu omesekayo nomgqugquzelayo,” usho kanje.UNtshangase ucebise ngokuthi amalungu omndeni abantwana abangasenabazali kumele balekelele ukubakhulisa, nokuthi labo bantwana bangesabi ukucela usizo ezinhlakeni zohulumeni okungaba ezenhlalakahle ukuze basizakale kokubakhathazayo."
    },
    {
        "content": "ISILO samabandla, uMisuzulu kaZwelithini sithe sekusicacele ukuthi umbango wesihlalo sobukhosi esihlezi kusona uyoze uphele mhla sangena ethuneni.INdlulamithi isho lokhu igcoba ngokusemthethweni inkosi yaseMbongombongwane, inkosi uMzamo Buthelezi emcimbini obusoPhongolo. Kulo mcimbi obugqame ngemvunulo yamabutho, iSilo sikubalulile ukuthi uButhelezi uyinkosi yesibili ayigcobayo selokhu engene ebukhosini.UButhelezi ungeniswe esibayeni, okuyisiko lakulesi sizwe uma kugcotshwa inkosi. Uhashwe kwaqhuma nemikikizo obekuyingxenye yenjabulo ebikhonjiswa yilesi sizwe.ISilo sitshele inkosi yaseMbongombongwane ukuthi ibekezele esihlalweni ngoba akulula.“Sengize ngazinikela sizwe sikaMageba ukuthi sengiyoze ngibizwe wuNkulunkulu ngilokhu ngikhonjwa ngibangiswa...,” kugonyuluka iNdlulamithi.UMisuzulu KwaZwelithini uthe usuku olunjengalolu lumenza ahlengezele izinyembezi.\"Ukuba awukho lo mndeni wakwaButhelezi ngabe angikho mina. UMntwana wakwaButhelezi wamela iqiniso lesizwe kusukela ngimncane. Wangelusa kusukela kuhamba uMdlokombane, wenza isiqinisekiso ukuthi ngiyahlala esihlalweni,\" kusho INdlulamithi.Uthe ubonga kakhulu iSilo esimzalayo uGoodwill KaZwelithini.\"Njengoba ngilapha ngizoqhubekeza ukuzofeza lokho uMdlokombane angakuqedanga. Le nkosi esingayo lapha, uMdlokombane wayivuma ukuthi iyinkosi yaseMbongombongwane.Lo mcimbi ubuhanjelwe nawuNdunankulu waKwaZulu-Natal uMnuz Thami Ntuli, uNgqongqoshe wezokuBusa nokuBambisana kuzwelonke ophinde abe umengameli we-IFP, uMnuz Velenkosini Hlabisa, uSomlomo wesifundazwe uNksz Nontembeko Boyce noNgqongqoshe wezokuSebenza koMphakathi, uMnuz Martin Meyer.UNtuli uthe usuku lokugcotshwa kukaButhelezi luyingqophamlando kuZulu wonkana. \"Kuyingqayizivele ukuthi lolu suku ngiluzwe luxoxwa yilungu lomndeni woMntwana wakwaPhindangene. Ukwethulwa kwenkosi yesizwe kusho ukuvunywa kwayo kwalabo abasaphila nalabo abangasekho futhi ukuphepha kwamakhosi kuseqhulwini,\" kusho uNtuli.Inkosi yaseMbongombongwane ebibekwa, ibonge bonke abebehambele lo mcimbi, yathi kucacile ukuthi nala kungekho qhude kuyasa. \"Uhambo lwami ekuholeni, wuhambo losizi nezinyembezi. Lolu suku lufakazela iqiniso ukuthi uThixo akabbubheki ubuso bomuntu. NaseMbongombongwane namhlanje (esho izolo), liphumile ilanga. Ngabe ngijabula kakhulu ukuba uMntwana wakwaPhindangene ukhona phakathi kwethu ngoba indawo iMbongombongo eyakhe. Ngicela ukuphosa inselelo nasemakhosini ukuthi asisingathe isihlalo futhi asilwele,\" kusho inkosi uButhelezi."
    },
    {
        "content": "AKUHAMBANGA kahle kowayengumengameli uJacob Zuma ekhala ngaphansi emzamweni wakhe wokuphikelela ukungena ePhalamende. IJaji uLeona Theron leNkantolo yoMthethosisekelo likhiphe isinqumo esilahla uZuma.UZuma ngoDisemba wonyaka odlule, umemezele ukuthi usehamba neqembu elisha i-MK, akasayingeni eye-ANC. Izwe kumanje lilungiselela ukhetho lukazwelonke oluzoba ngoMeyi 29.I-MK ibilibeka ngembaba elokuthi ifuna ukubuyisela uZuma esikhundleni sikamengameli, ake asiphatha amahlandla amabili.INkantolo yoMthethosisekelo yiyona eyayilahle uZuma ngecala lokwedelela inkantolo ngo-2021, yamgweba izinyanga eziwu-15 wangena ejele eMtshezi.Ngokwesigaba 47 (1) (e) soMthethosisekelo, wonke umuntu uvumelekile ukungena ohlwini lwabazoya ePhalamende ngaphandle komuntu ogwetshwe izinyanga ezingaphezulu kwezingu-12 ngaphandle kokunikwa ithuba lokukhokha inhlawulo.I-IEC yamemezela ukuthi uZuma akufanele abe sohlwini lwasePhalamende ngoba walahlwa ngecala. Abe-MK basedlulisela eNkantolo yezoKhetho bafika balunqoba udaba.I-IEC yalwedlulisa udaba yalusa eNkantolo yoMthethosisekelo njengoba befike balunqoba.Umbango ubumaqondana nokuthi uZuma kufanele yini aye ePhalamende njengoba walahlwa ngecala lokwedelela inkantolo. IJaji uTheron lithe uZuma walahlwa ngecala futhi lokho kumile, akujiki. Lathi ukuthi akasiqedanda isigwebo ngenxa yokuthi washeshe wakhishwa nanokuthi wanikwa ushwele kamengameli, akusho lutho ngoba isigaba somthetho sikhuluma ngesigwebo kungakhathalekile ukuthi ugwetshwele icala lobugebengu noma lokwephuma umthetho. Inkantolo ithe uZuma angakwazi ukungena ohlwini lokuya ePhalamende emuva kweminyaka emihlanu kuphele isigwebo sakhe njengoba kusho umthetho. Ijaji lithe kungumsebenzi we-IEC ukuqinisekisa ukuthi abantu ababa sohlwini lwasePhalamende bathembekile, lathi kungumsebenzi wenkantolo ukuqinisekisa ukuthi umthetho uyalandelwa njengoba unjalo. Ungoti wezomthetho, uMnuz Mpumelelo Zikalala, uthe isinqumo senkantolo sisho ukuthi kuphelile ngalolu daba. UZikalala uthe uZuma akanalo ithuba lokwedlulisa icala ngoba isinqumo siphume enkantolo enkulu kunazozonke kuleli.I-IEC ikhiphe isitatimende ithi iyasemukela isinqumo senkantolo, isizokwazi ukubhekana namalungiselelo okhetho ngaphanddle kokuphazamiseka. I-IEC ithe akufanele kube nokudideka ngalolu daba.“Ukugwema ukudideka kuhle sicacise ukuthi isinqumo ngeke siphazamise iphepha lokuvota. UZuma uzoba wubuso beqembu lakhe kodwa igama lakhe lizokhishwa ohlwini lwabaya ePhalamende.UZuma nakuba engabonakalanga enkantolo kukhishwa isinqumo kodwa uNobhala-Jikelele we-MK, uMnuz Sihle Ngubane, ubekhona. Ubehamba namanye amalungu e-MK nokuthe uma kuphuma isinqumo babonakala bedangele.Kwenzeka konke lokhu nje, i-MK isanda kuxosha uMnuz Jabulani Khumalo owabhalisa iqembu. UKhumalo ulufake enkantolo udaba lombango weqembu, ufuna kukhishwe uZuma kufakwe yena.UKhumalo umile ekutheni nguyena umholi nomsunguli weqembu osemthethweni futhi uzolwa kuze kube sekugcineni."
    },
    {
        "content": "KULOKOZA  inhlansi kubantu abaningi ngokuvulwa kabusha kwedokodo elimayelana nokuthi wafa kanjani loyo owabe engumengameli we-African National Congress (ANC), uChief Albert Luthuli.Lokhu kushiwo ngusihlalo weChief Albert Luthuli Museum uDkt Mxolisi Mchunu obekhuluma izolo, eGroutville, ngesikhathi kwethulwa ngokusemthethweni iLuthuli Peace Walk.ILuthuli Peace Walk izokuba ngomhlaka-20 Julayi  khona eGroutville.UMchunu uthe uMnyango wezoBulungiswa kuzwelonke yiwona obanikeze isiqiniseko mayelana nodaba lwedokodo.\"Kuhle ukuthi idokodo lizovulwa kabusha ukuze sithole iqiniso ngokufa kukaLuthuli,\" usho kanje.Uveze ukuthi lolu daba kuyimanje lusezandleni zoKlebe.ULuthuli owaba ngowokuqala ukuhlonishwa ngeNobel Peace Prize kuthiwa wafa ngokushayiswa yisitimela eseThembeni.Mayelana nomjaho, uthe uzothuthukisa umnotho iphinde ukhuthaze ezemidlalo kubantu bakule ndawo. Lokho uthe kuhle ngoba uLuthuli wayezifela ngezemidlalo.Ilungu lomndeni, uNkk Velile Luthuli, lithe kuyabajabulisa ukukhunjulwa kukaLuthuli ngale ndlela.Naye uthe kuhle ukuthi idokodo lizovulwa kabusha. Uthe njengomndeni bafuna ukuthola ukuthi wafa kanjani uLuthuli.IMeya yesiFunda iLembe, uMnuz Thobani Shandu, ithe kuhle ukuthi leli qhawe likhunjulwe ngale ndlela.Obhekelele ezokukhangisa kwiLuthuli Museum, uNksz Valencia Mthembu, uthe bayethemba ukuthi konke kuzohamba kahle ngosuku lomjaho.Umsunguli walo mjaho, uMnuz Zakhele Gumede, ushayelwe uhlombe ngokuqhamuka nombono ohlukile wokukhunjulwa kukaLuthuli."
    },
    {
        "content": "KUGQUGQUZELWE abasebenzi bophiko lwezibonelelo zikahulumeni, i-South African Social Security Agency (Sassa) ukuthi bavezele ulwazi amalungu omphakathi asuke ehambele amahhovisi alolu phiko, ukuze afundiseke ngezindlela zokusebenza kwalo nendlela yokuziphatha.Emcimbini wokuvulwa ngokusemthethweni kwamahhovisi alolu phiko eBridge City KwaMashu ngoLwesihlanu, uNgqongqoshe wezokuThuthukiswa koMphakathi uNkk Lindiwe Zulu uthe umphakathi kumele uqonde ngokusebenza kwabasebenzi, uphinde ufundiswe  nangendlela yokuhleleka ukugwema izinkinga empilweni.“Uma abantu besemahhovisi  belindile, akube nento ebafundisayo ukuthi yikuphi okulindeleke kubona. Amalungu omphakathi  achitha isikhathi esevile emizuzwini engu-30 elindile, ngaleso sikhathi kuningi angabe asekufundile okuwumphako wendlela.“Umyalezo ogqugquzela amantombazane asemancane ukuthi azivikele ekutholeni izingane eminyakeni yawo.“Olunye lolwazi olungagcizelelwa kwabasuke behambele amahhovisi, ngolokugwema ukwanda kwabathola izingane besebancane, okwenza umsebenzi wakwa-Sassa ube nzima,” usho kanje. Uthe awafundiswe nangokubaluleka kokugxila kakhulu ezikoleni, waveza ukuthi amahhovisi alolu phiko, ayinkundla evakashelwa ngabantu abaningi nsuku zonke ngakho kumele abasebenzi basebenzise lelo thuba ukudlulisa ulwazi olubalulekile.Ukulungiswa kwamahhovisi akule nxanxathela yezitolo, kulandela ukucekeleka kwawo phansi ngesikhathi engqongqa kunezibhelu ngo-2021. Lesi sigameko saphoqa ukuthi athuthelwe ehholo lomphakathi Kwa-L  khona KwaMashu okwesikhashana ngo-2022.Ukulungiswa kwawo bekuqhubeka kanti aqale ukusebenza ngoSepthemba ngonyaka odlule.UNksz Thamo Mzobe oyi-Regional Executive Manager unxuse abasebenzi ukuthi bathembeke emsebenzini wabo ukuze kungagcini sekugxekwa uhulumeni ngenxa yokuziphatha kwabo.Uhambo lukaNgqongoshe, uNkk Zulu eThekwini luqale ngoLwesithathu olwedlule ngesikhathi evakashele esikoleni i-Cwebezela Primary eMlaza lapho enikele khona ngemifaniswano.NgoLwesine udlulele emahhovisi alolu phiko eMnini ukuzohlola ukusebenza kwawo ngaphambi kokudlulela eBridge City ngoLwesihlanu."
    },
    {
        "content": "Kubukeka sebekhumelene umlotha uNdunankulu kaZulu, uMfu Thulasizwe Buthelezi noSihlalo we-ANC KwaZulu-Natal, uMnuz Siboniso Duma.Laba baholi abangabaphathiswa kwikhabhinethi laKwaZulu-Natal elisha babambe umhlangano okuthiwa uthathe amahora amabili.Emva kwalo mhlangano obungeSonto, ebusuku, ihhovisi likaDuma lithe sekuvunguza umoya wobumbano kulaba baholi.UButhelezi noDuma baba nesiwombe esibi ngasekuqaleni konyaka, uDuma ehlwitha kabuhlungu uButhelezi umbhobho esathi wethula iSilo uMisuzulu kaZwelithini ngesikhathi kunomcimbi wokukhumbula iSilo uDinizulu kaCetshwayo.Lesi sigameko senzeka KwaCeza, phambi kukaMengameli, uCyril Ramaphosa, iSilo uMisuzulu, nesizwe samaZulu.Umcimbi wagcina udungeka njengoba kwagcina kugqenywa amalungu e-ANC angaphezu kweshumi.Imihlangano yamakhosi yokuzama ukuxazulula lolu daba yafinyelela kwangqingetshe.Manje kubukeka sengathi sebekwazile ukubuyisana.Ezithombeni nakumavidiyo okuthathwe emva komhlangano, laba baholi babonakala bencokola, bexhawulana.Okhulumela uDuma, uMnuz Ndabezinhle Sibiya, uthe sekuvunguza umoya woxolo kubona.“Kuvunguza umoya wobumbano nokuphokophela ukusebenzisana.”UButhelezi uphathiswe uMnyango wezokuBusa ngokuBambisana neziNdaba zoMdabu, kanti uDuma yena uphathiswe uMnyango wezokuThutha nezokuHlaliswa kwaBantu.Ebuzwa ukuthi udaba laKwaCeza lukhulunyiwe yini emhlanganweni, uSibiya uthe “Akukho okungaxoxwanga, kusukela kokwango-1994 kuze kube okwamanje mayelana nokwakha isisekelo sokusebenzisana.”UButhelezi wenqabile ukuphawula ngalolu daba, wathi intatheli ayinalo ilungelo lokumbuza ukuthi ubexoxani nozakwabo kwikhabhinethi yaKwaZulu-Natal.Udaba lukaButhelezi noDuma lwacasula abantu abaningi, okubalwa kubo amabutho athi afuna ukuthi uDuma ahlawuliswe kanzima.Unobhala wezinduna zamabutho kwisifunda iZululand, uMnuz Muzi Nyandeni, uthe kuyabajabulisa ukubuyisana kwala baholi kodwa wathi udaba alukapheli.UNyandeni uthe basamile ekutheni uDuma kufanele eyoshweleza eSilweni.“Njengabantu abazwana nokuthula, siyathokoza nxa abaholi sebehlalile phansi, babonisana. Kodwa ke ukuxoxa kwabo lapha ezingeni likahulumeni akusho ukuthi udaba seluphelile.“Isihlalo satheleka ngehlazo ngaleliya langa, angeke sikubalekele lokho. Ingakho kufanele abuye azoshweleza eSilweni, nasemakhosini. Udaba kufanele luzophelela phambi kweSilo.”Imizamo yokuthola ukuphawula kukasihlalo wendlu yobuholi bomdabu KwaZulu-Natal, iNkosi Sifiso Shinga, ayizange iphumelele.Bekungekhona okokuqala uButhelezi ebonakala encokola noDuma.Ngeledlule, laba baholi babonakala bexoxa ngesikhathi kumenyezelwa ikhabhinethi yaKwaZulu-Natal.UButhelezi noDuma kulindeleke ukuthi babe khona uma uNdunankulu waKwaZulu-Natal, uMnuz Thami Ntuli, eyokwethula ikhabhinethi lakhe eSilweni.UNtuli uzokwethula ikhabhinethi eSilweni, oNdini, namhlanje."
    },
    {
        "content": "IKHUZA ibuya esikhundleni iNhloko yeBhange loMbuso, uMnuz Lesetja Kganyago, emuva kokuthi uMengameli uCyril Ramaphosa, evuselele inkontileka yayo. I-SARB imemezele izindaba yathi uKganyago unikezwe inkontileka yeminyaka emihlanu.Ngaphandle kukaKganyago kuqokwe namaphini amabili azosebenzisana nawo. Abaqokelwe ezikhundleni zamaphini nguNksz Nomfundo Tshazibana, Dkt Rashad Cassim. Kwathi uDkt Mampho Modise wafakwa esikhundleni sikaMnuz Kuben Naidoo, obeyiPhini lenhloko yeSARB owesule nyakenye.Ihlandla likaKganyagko elisha lizoqala ngoNovemba nonyaka, liphele ngoNovemba ka-2029. AbeSARB bababongele kakhulu abaqokiwe bazwakalisa ukubethemba nokubeseka emsebenzini wabo.Baveze nokuthi ukuqokwa kwabo kuzodala uzinzo kulesi sikhungo esithathwa njengesibaluleke kakhulu ezweni. Bathe bayamethemba kakhulu uKganyago ngenxa yesipiliyoni anaso nokusebenza ngobuqotho akukhombisile."
    },
    {
        "content": "IGCINE ikhonjwe indlela imenenja kuMasipala Abaqulusi, obesekuphele izinyanga imisiwe emva kokuthi isolwe ngokuvumela owayeyimeya kulo masipala ngokuba wusihlalo emhlangwaneni wekomiti lezezimali, ekubeni wayesesulile esikhundleni.Incwadi equkethe umbiko wokuxoshwa kukaMnuz Zwelihle Dlamini, Isolezwe eliyibonile ebhalwe ngoMsombuluko.Lencwadi iveza ukuthi ulahlwe ngecala lokuholela ophathe amalungu ekomiti lezezimali ngoMashi 28, 2023 ngesikhathi ewatshela ukuthi uMnuz Mncedisi Maphisa, okwasekuphele amasonto amabili esulile ukuthi unelungelo lokuba wusihlalo womhlangano.Ngokwale ncwadi, uMaphisa waqhubeka ukuhlalisa lomhlangano wabanesandla ezinqumweni ezazithathwa kuwo ekubeni wayengaseyiyona imeya.UMaphisa wayesule emva kwezincomo zesigungu esiphezulu se-IFP ukuthi asuke esikhundleni kulandela inkulumo yakhe eqoshiwe eyayinamagama alumelayo eyaputshuka yasabalala ezinkundleni zokuxhumana, okukholakala ukuthi wayephoqa abasebenzi komunye umhlangano ayenawo nabo ukuthi benze intando yakhe.Ecaleni elethweswe uDlamini ebeliqhubeka ngaphakathi kuMasipala phakathi kukaJanuwari noMashi kulo nyaka,  utholwe enecala lokukhohlisa umkhandlu wamakhansela nosomlomo kumasipala okuthiwa kwenzeke ngoJulayi nyakenye.Kuvele ukuthi wathi isibalo sababebamba umhlangano sasanele ukuthi ungaqhubeka, okwatholakala ukuthi akunjalo emva kokuthi sekuthathwe izinqumo emhlanganweni wamakhansela.Okunye axoshelwe khona, kuthiwa ukuqoka ngendlela engekho emthethweni uMnuz Thami Xaba esikhundleni sokuba yisikhulu esibambile ophikweni lokusebenzisana nomphakathi kulo masipala.Imizamo yokuthola uDlamini ayiphumelelanga, ngesikhathi sokuloba ucingo lwakhe beluvaliwe kwaze kwashaya isikhathi sokushicilela.Okhulumela umasipala uNksz Lolo Madonsela uthe udaba lusingethwe yiMeya uMnuz Khehla Mkhwanazi, ngesikhathi sokushicilela athe isematasa nemisebenzi kamasipala."
    },
    {
        "content": "UMNYANGO wezeMfundo KwaZulu-Natal ukwamukele ukukhonjwa indlela kukathisha waseGroutville Secondary, KwaDukuza emuva kokulahlwa yicala lokufuna izithombe zezitho zangasese zomfundi nokumthumelela umphambili wakhe. UMnuz Musa E Mnkwanyana (39) uxoshwe ekufundiseni wuMkhandlu woThisha eNingizimu Afrika (SACE). Okhulumela uMnyango wezeMfundo KwaZulu-Natal, uMnuz Muzi Mahlambi, uthe bahlale bebakhuza othisha ukuba bahlukane nemikhuba engasile kubafundi. Isolezwe Ngempelasonto lithole ukuthi uMnkwanyana walahlwa yicala wumkhandlu wezabasebenzi abasemkhakheni wezemfundo (ELRC) ngoMeyi 8. UMnkwanyana ubemangalelwe kulo mkhandlu wumqashi wakhe, okunguMnyango wezeMfundo eKZN. Leli cala lalihlelelwe ukunkankanywa ngo-Okthoba 19, ngo-2023, Febhuwari 26, 2023 nangoMashi 26 kulo nyaka. Ngokusho kwesinqumo somkhandlu (ELRC), leli cala lenzeka ngo-2022 ngesikhathi uMnkwanyana efuna izithombe zezitho zangasese zomfundi ayemfundisa isiNgisi kuGrade 11 (ongagagulwangwa ngenxa yokuthi usemncane) futhi wabuye wamkhombisa umphambili wakhe. Yize uMnkwanyana abephika elala ngomhlane ukuthi wawenza lamanyala kodwa kwakhona ubufakazi obulethwayo futhi kwafakaza ngisho noyise womfundi. Siqhuba isinqumo sithe ngesikhathi kuqhubeka uphenyo, uMnkwanyana wabhala isitatimende ezivumela ukuthi ulenzile ichilo enganeni.\"Ngakhuluma nengane ngendlela engafanele umsebenzi engiwenzayo futhi ngayicela ukuba ingithumelele izithombe ezigcolile.“Ngenxa yamahloni ngazicisha izithombe efonini yami. Abazali beza esikoleni futhi angikuphikanga ababekusho ngalolu daba,\" kusho uthisha. Eqhuba uMnkwanyana wathi uyazisola futhi uyaxolisa ngesenzo sakhe, uqhubeke kanje:.\"Ngakhuluma nobaba futhi ngaxolisa kakhulu. Ngiyafunga ukuthi angikaze ngiyithinte ingane. Ngiyasemukela isono engasenza enganeni nasemndenini. “Ngingenza nanoma yini ukulungisa isiphambeko sami nokulekelela ingane nomndeni ekubhekaneni nalesi simo. Ngiyaxolisa kakhulu futhi ngiyafisa ukunikezwa ithuba lokulungisa iziphambeko zami.\"Umfundi wathi waqala ukuxhumana noMnkwanyana ngoWhatsApp ngaphandle kwesikole isikhashana kwaze kwaba lolu daba lwaziwa ngu-anti wakhe. Uvumile umfundi ukuthi wamtshela uMnkwanyana ukuthi uyamthanda ngaphambi kokuba baqale ukukhuluma ngemikhuba yocansi. Uthe uthisha wamcela izitho zangasese, naye wamthumelela futhi wazijabulela uthisha. Eqhuba uthe naye wamcela uthisha izithombe ezingcolile kodwa uthisha wenqaba, wathi ufuna azibonele ngqo umphambili wakhe.Umehluleli omkhulu eMkhwandlwini wezeMfundo veKZN, uRaj Shanker, ubuchithile ubufakazi bukaMnkwanyana wabe esemlahla ngecala nokuthi axoshwe ngokushesha wuMnyango wezeMfundo ngoba akakufanele ukusebenza nezingane ngokomthetho wesigaba 120 weChildren's Act. Ubuye wathi kuzokwaziswa noMqondisi-Jikelele ukuba afake igama likaMnkwanyana kwawabantu abakhohlakele.."
    },
    {
        "content": "NJALO ngoJulayi 28, umhlaba ugubha iWorld Hepatitis Day, okuwusuku lokuqwashisa ngesifo esihlasela isibindi.KwaZulu-Natal, uNgqongqoshe wezeMpilo uNksz Nomagugu Simelane, udonse ngendlebe abantu ukuthi basheshe basukume uma kukhona abangakuzwa kahle emzimbeni ngoba ihepatitis, ebuye ibizwe ngohephisi ibulala umuntu oyedwa njalo ngama-sekhondi awu-30, emhlabeni jikelele.UNksz Simelane uthe kule nyanga abantu kufanele bafunde kabanzi ngesifo ihephisi, ukuze bagweme ukubulawa yiso.“Ihepatitis yisifo sokuvuvukala kwesibindi okubangelwa amagciwane ahlukahlukene athathelanayo nangathathelani, okuholela ezinkingeni zezempilo ezihlukene. Ezinye zazo zingagcina zikubulala,” kuchaza uNksz Simelane.Uthe phakathi kwezimpawu zehepatitis kubalwa ukukhathala sengathi uphethwe wumkhuhlane, ukukhipha indle ephaphathekile uma uyozikhulula, umchamo ongcolile nobuhlungu besisu.Okunye ukungathandi ukudla, ukuncipha emzimbeni ngendlela engachazeki nokuba namehlo aphuzi ahlobene ne-jaundice, nesikhumba.Ungqongqoshe welulek abantu ngokuthi kufanele baphuthume emtholampilo uma benalezi zimpawu, bangazibi ngoba ihephisi iyabulala.Uveze ukuthi umuntu angalashwa ngokuphuza imithi namaphilisi akunikwa esikhungweni sezempilo. Ubalule ukuthi nokugoma kuyasiza ukuthi abantu bangahlaselwa yihephisi (isibonelo eminye imigomo etholwa yizingane ivikela ihephisi).UNksz Simelane uphethe ngokuthi abantu kufanele bahlanzeke, baye ocansini oluphephile, bangabolekani ngezinaliti, ama-razor, nezixubho."
    },
    {
        "content": "UNGQONGQOSHE wezaMahlathi, ukuDoba nezeMvelo, uNkk Barbara Creecy, uxwayise ngobungozi izwe elingazithola libhekene nabo uma ungasetshenziswa ngokucophelela umhlaba.Ukusho lokhu izolo njengoba umhlaba jikelele ubukade ubungaza uJuni 17 njengosuku olwaziwa ngokuthi iDrought and Desertification Day.Isiqubulo sakulo nyaka besithi: “United for Land: Our Legacy. Our Future.”Lapha bekuqhakanjiswa ukubuyisela umhlaba esimeni sawo, kuncishiswe ukusetshenziswa kwawo ngendlela engenza ungabe usaba nempilo futhi kuliwe nesomiso.UNkk Creecy uxwayise ngokuthi indlela okusingethwe ngayo umhlaba wezwe ibeka engcupheni ezempilo nokukhiqiza.“Ukwanda kwesibalo sabantu, okuhambisana nokukhiqiza nokusetshenziswa komhlaba okungajwayelekile, kufaka ingcindezi ekukhiqizweni kwamagugu ambiwa phansi. Lokhu kwenza umhlaba usetshenzwe ngendlela engajwayelekile,” kusho uNkk Creecy.Uqhube wathi isimo somhlaba wezwe sithinta wonke umuntu ngakho ukunakekelwa kwawo kumele kube wumsebenzi wawo wonke umuntu.Ukhuthaze abantu nabamahlelo ehlukene ezweni ukuthi beseke imizamo nezinhlelo okuhloswe ngazo ukuvikela nokubuyisela umhlaba esimweni sawo.“Inhlalonhle nempilo yomphakathi, ikakhulukazi emakhaya, kuncike kakhulu ekusetshenzweni komhlaba. Umhlabathi ubalulekile ukuthi kukhiqizwe ukudla, kukhiqizwe ugesi, amanzi okuyizinto ezibalulekile ekuphileni kwabantu. Ngakho ukusebenzisa budlabha umhlaba kuphazamisa indlela yokuphila,” kusho ungqongqoshe.Uveze ukuthi uma babantu besebenzisa umhlaba ngendlela eyamukelekile, lokho kuzobenza bakwazi ukubhekana nesimo sokuguquka kwesimo sezulu ikakhulukazi ezindaweni okubhoke khona isomiso.Ubalule nokuthi umhlaba ubalulekile ekukhulisweni komnotho ngezolimo, amahlathi namagugu ambiwayo ukuze kukhiqizwe ukudla nezinye izimpahla.“Ngakho kubalulekile ukongiwa komhlaba futhi kulandelwe imigomo eyiyo yezolimo,” kusho ungqongqoshe."
    },
    {
        "content": "SEKUXWAYISWE oskhwili phambana nobhoko abasabisa ngokuthi kuzoba nodlame njengoba kuzoba nokhetho lukazwelonke ngoMeyi 29.IKhabhinethi isixwayise ngokuthi labo abasabisa ngokuthi kuzoba nezibhelu, bazobhekana nengalo yomthetho.Lesi sexwayiso sikhishwe nguNgqongqoshe ehhovisi likamengameli uNksz Khumbudzo Ntshavheni, esithangamini nabezindaba izolo ngemuva komhlangano weKhabhinethi.Ubephendula imibuzo yezintatheli ezimbuze ngokuthi iziphi izinyathelo ezizothathelwa labo abasabisa ngodungunyane njengoba kubhekwe okhethweni nokuthi kungenzeka yini umlando uziphinde ngokuthi kube nezibhelu zokutatshwa kwempahla okwenzeka ngoJulayi 2021, ikakhulu KwaZulu-Natal naseGauteng. “Izinhlaka zomthetho zizobhekana nanoma ngubani osabisa ngodlame njengoba kubhekwe okhethweni. Ukhetho luzoba ngolukhululekile futhi izinhlaka zomthetho zizoqinisekisa ukuthi kunokuphepha ezweni.” Usho lokhu nje abanye babaholi beqembu elesekwa ngowayengumengameli we-ANC nezwe uMnuz Jacob Zuma, uMkhonto weSizwe, basabise ngokuthi kuzoba nodungunyane uma kungukuthi leli qembu alibi yingxenye yokhetho.NgoLwesithathu umholi wesikhashana wophiko lwentsha lweMK, uMnuz Bonginkosi Khanyile, ekhuluma nabezindaba eGoli, usabise ngokuthi ngeke luhlale ukhetho uma kususwa uZuma ohlwini lokuvota.“Uma kususwa iMK noZuma emqulwini wokuvota ngeke lubekhona ukhetho kuleli. Lokhu kuzobe kuwukusiphuca ilungelo lethu. Asesabi ukuthi singaboshwa ngalokhu esikushoyo,” kusho uKhanyile.Uthe bayaya enkantolo ukuyobhekana ngqo ne-ANC, ecaleni elithinta umbango wegama kanjalo nophawu elisetshenziswa yileli qembu. Leli cala kulindeleke ukuthi lihlale enkantolo yaseBloemfontein ngoMashi 19. UNksz Ntshavheni uthe iKhabhinethi ikhathazekile ngesiteleka esiphazamise ukuhanjiswa kwezidingo sabasebenzi bakaMasipala weTheku.“Lesi siteleka ebesihambisana nodlame siphazamise ukuhanjiswa kwezidingo ezifana namanzi nogesi. Sinxusa abezomthetho ukuthi bavikele amalungelo ezakhamuzi.” Odabeni oluthinta ukubuyiswa komhlaba, uthe bangu-2.3 million asebehlomulile ohlelweni. Uveze nokuthi ikhomishini ebhekele ukubuyiswa komhlaba isinxephezele ababefake izicelo zokubuyiswa komhlaba ongu-3 889 701 wama-hektha, okudle uR25 billion. Uveze nokuthi sebethuthukise izindawo okwakhiwe kuzo imijondolo ezingu-578, ohlelweni lokuqala wathi kwelesibili bahlela ukuthuthukisa ezingu-1 497. Ubalule nokuthi luphothulwe ngempumelelo uhlelo lokunyusa udonga lwedamu iHazelmere, okudle uR820 million.Uthe lokhu kuzonyusa amanzi agcinwa kuleli damu.Uzwakalise ukukhathazeka ngokwanda kwamacala kamuva nje okuthunjwa kwezingane.Unxuse abazali ukuthi baqaphele ikakhulu ngalesi sikhathi futhi bahlale bazi ukuthi izingane zabo zikuphi."
    },
    {
        "content": "SEKUVELE ukuthi ukushoda kwemithi kashukela ikakhulukazi lowo obizwa nge-Ozempic, kuhlobene nokuthi abanye abantu bawusebenzisela ukuncipha emzimbeni.I-South African Health Products Regulatory Authority (Sahpra) ixwayise abenza lokhu ithi babeka impilo yabo engcupheni. Kuzokhumbuleka ukuthi izinkampani ezikhiqiza imithi elwa ne-type 2 diabetes, ziveze ukuthi izoshoda kulo nyaka emhlabeni jikelele.UMnuz Deon Poovan obhekelele ukulawulwa kwemithi kwi-South African Health Products Regulation Authority (Sahpra), uthe ukushoda komuthi kashukela obizwa nge-Ozempic bathole ukuthi kuhlobene nokuncishiswa kwesisindo somzimba.Ekhuluma kwi-eNCA, uthe kunabantu abasebenzisa lo muthi ukuncipha ngenxa yezithako zawo ezikwazi ukulawula isisindo somzimba.Uthe kuyingozi ukusebenzisa i-Ozempic ukuncipha ngoba eNingizimu Afrika ayizange igunyazwe njengomuthi wokuncipha.Labo abasebenzisa i-Ozempic ukulwa noshukela kufanele bakhulume nodokotela babo ukuze banikezwe eminye imithi.“I-Ozempic iyashoda emhlabeni jikelele. Okubi esesikutholile manje wukuthi kunabantu abayisebenzisela ukuncipha. Kuyingozi ukwenza lokhu ngoba njengenhlangano elawula ukusetshenziswa kwemithi asikaze sithi i-Ozempic ngeyokunciphisa umzimba,” kusho uPoovan.Ucele abafuna ukunciphisa umzimba ukuthi bakhulume nodokotela babo ngoba i-Ozempic ngeke ibasize kodwa babeka impilo yabo engcupheni. Uthe badinga ukukhuluma nezazi zempilo ezizobaluleka kahle.“Ngisho umuntu onoshukela uyachazelwa ukuthi i-Ozempic izomsiza ngani. Ubuye akhulume nabasebenzi bezempilo okubalwa odokotela, ama-dietician nabanye ngokudla okufanele akudle. Uye achazelwe nangendlela osekufanele aphile ngayo njengoba ushukela obizwa nge-type 2 diabetes udinga umuntu adle ngendlela efanele, azivocavoce enze nokunye okuzomgcina ewumqemane.”Ubuye wakugcizelela ukuthi i-Ozempic wumuthi otholakala ngokuya kudokotela awuvele nje uwuthenge ungenayo incwadi ekugunyaza ukuba uwuthenge."
    },
    {
        "content": "UKHOMISHANA wamaphoyisa KwaZulu-Natal uLieutenant General Nhlanhla Mkhwanazi, ukhalima abantu abazobhiyozela imiphumela yokhetho, bese bekwenza ngendlela engekho emthethweni.UMkhwanazi uthe abazoba osikhwili phambana nobhoko, abazobhiyoza kuze kweqe, bazoyikhotha imbenge yomile.Uyalele abaholi bamaqembu ezepolitiki ukuthi baxwayise amalungu abo ukuthi abhiyoze kepha aqaphele.Umkhwanazi ubeke kanje:“Sixwayisa labo abazobhiyoza ukuthi bakwenze lokhu belandela umthetho. Uma bebhiyoza bephula umthetho, amaphoyisa ngeke ananaze ukubabopha. Amaphoyisa azobe eyiqaphe ngelokhozi imibhiyozo.”Wathi nalabo abazophuza bese beshaya abanye, bazobhekana nabo.“Njengoba kuqala impelasonto kukhona abazophuza bese bebhiyozela kwabanye. Kwabona siyabaxwayisa ukuthi bapheze ukwenza lokhu ngoba uma beke baphambana nomthetho, sizobe sikhona ukubabopha,” kusho uMkhwanazi.Ukusho lokhu ngoLwesihlanu ngesikhathi ekhuluma nabezindaba esikhungweni semiphumela yezokhetho yeKhomishini yezoKhetho eThekwini.UMkhwanazi uncome amaphoyisa ngomsebenzi omuhle awenzile ngalesi sikhathi sokhetho, wathi ibalelwa ngaphezu kuka-900 imibhikisho yomphakathi yokukhala ngezidingo kusuka ekuqaleni konyaka.“Abalelwa ku-60 amacala athinta ukhetho, ahlanganisa ukuphazamisa abasebenzi bokhetho, ukucekela phansi impahla yokuvota, ukushaya, ukuqhumisa isibhamu namanye. Bathathu abantu ababoshelwa lawa macala abangakadedelwa,” kubeka uMkhwanazi.Uthe emacaleni okubulala abikiwe eMpumalanga, Wartburg naseMuden ngaseGreytown, bathole ukuthi abengahlangene nokhetho.“Kunamaphoyisa amabili ayekiswe umsebenzi wokugada ukhetho emuva kwe-vidiyo esabalale ezinkundleni zokuxhumana egqoke umfaniswano wamaqembu. Umsebenzi wethu akuwona owokuba osopolitiki kodwa ukugada ukhetho,” kusho uMkhwanazi.Khonamanjalo isikhulu esiphezulu seKhomishini yoKhetho, uMnuz Sy Mamabolo, sikuchithile ukuthi ubuhixihixi obudaleke izolo kucisha ibhodi lemiphumela ezikhungweni okukhishwa kuzona imiphumela, buzoba nomthelela emiphumeleni.Uthe alukho ulwazi olwebiwe kulobu buhixihixi.“Alukho ulwazi olwebiwe ngenxa yalobu buhixihixi. Ulwazi lonke luphelele kube nje nokuphazamiseka kodwa yonke into ihamba kahle.” Kanti isikhulu sekhomishini KwaZulu-Natal uNkk Ntombifuthi Masinga, sihambe emazwini kaMamabolo, sathi alukho ulwazi olulahlekile ngenxa yobuhixihixi.Uveze ukuthi zintathu izikhalazo ngokhetho abazitholile wathi ezimbili zazo zichithiwe. “Esisodwa simatasa naso. Sizothi sikhipha imiphumela ngeSonto (kusasa) sibe sesixazulule yonke into. Imiphumela yaseThekwini, izogcina ukungena ngenxa yokuthi inezikhungo eziningi zokuvota,” kuchaz uNkk Masinga.Uveze ukuthi iTheku linezikhungo ezibalelwa ku-800, ekubeni izikhungo zokuvota zibalelwa ku-4 900."
    },
    {
        "content": "UMASIPALA weTheku unxusa abantu ukuthi bahlale besiqaphile isimo sezulu kulandela isixwayiso sabakwa-South African Weather Service ngoMsombuluko.Lo mkhandlu omkhulukazi KwaZulu-Natal uthi izangoma zezulu zikhiphe isixwayiso esiphuzi, esisesigabeni sesibili ngesimo sezulu esibi esithinta iTheku nezinye izingenxe zesifundazwe.Esitatimendeni umasipala uthe kulindeleke ukuduma kwezulu okuhamba nesichotho, umoya nemvula enamandla ngoMsombuluko.Kuthiwa lokhu kungaholela ekutheni kube nezikhukhula ezindaweni eziyimijondolo, emigwaqweni, ezindaweni eziphansi namabhuloho kugcwale amanzi.Kube sekunxuswa abantu ukuthi bahlale beqaphile  bangazitholi sebelimala.Kamuva izulu selishiya kukhalwa eThekwini, kusukela ngezikhukhula ezagadla ziphindelela kwabhubha inqwaba yabantu ngo-2022.Abanye balabo bantu abakaze batholakale kuze kube manje. "
    },
    {
        "content": "I-SOUTH African Social Security Agency (Sassa) ixwayisa abantu ukuthi bangayinaki inkulumo engelona iqiniso ezungeza ezinkundleni zokuxhumana emayelana nokuholwa kwezimpesheni.Esitatimendeni esithumele abezindaba, iSassa ithe izwe lisesikhathini sokhetho ngakho kunabantu abazama ngakho konke okusemandleni abo ukutshala ingebhe kubantu abahola izibonelelo zikahulumeni.Kule nkulumo eqoshiwe kuthiwa kuzwakala izwi lowesilisa okhuluma isiXhosa, ethi uhlelo lokuholela izimpesheni lakwaSassa lugqekeziwe.Iqhubeka ithi ngenxa yalokhu, abantu ngeke bayithole impesheni yabo njengenhlalayenza ngoba iSassa isaba abakhwabanisi.Kuthiwa le ndoda isho nokuthi imali yesibonelelo ngeke ifakwe kuma-akhawunti asemabhange abahola izimpesheni kuze kulungiswe uhlelo lokuholwa kwezimpesheni emuva kwamasonto amabili.Kuyona le nkulumo eqoshiwe kwaziswa abantu ukuthi imali yesibonelelo bazoyithola emahhovisi akwaSassa eduze kwalapho behlala khona futhi kumele baphathe omazisi babo.Le ndoda kuthiwa ihubhuza amanga, ithi isabalalisa le nkululumo ngoba iyazi kunabantu abangenayo imisakazo noma uWhatsApp.AbakwaSassa bathi ngamampunge ashiwo kule nkulumo futhi abantu abangangenwa amanzi emadolweni.“Sinxusa abantu ukuthi bangakunaki okuqukethwe yile nkulumo kodwa balandele okubhalwe ezinkundleni zokuxhumana zakwaSassa eziqukethe imininingwane yangempela mayelana nezinsuku okuholwa ngazo izimpesheni zinyanga zonke,” kusho uSassa.ISassa ithi akukhona okokuqala ibhekana nenkinga efuze lena kwazise isike yaphebeza amahemuhemu ayethi  kuzonqanyulwa ukuholwa kwezibonelelo.“ISassa ifuna ukuqinisekisa umphakathi ukuthi ngeke kube nokuphazamiseka ekuholweni kwezimpesheni. Luhamba kahle uhlelo lwethu lokuholela abantu izibonelelo futhi ngeke luphazanyiswe lutho. Abantu bazoyithola ngesikhathi imali yabo,” kucacisa iSassa esitatimendeni."
    },
    {
        "content": "UMnyango wezokuBusa ngokuBambisana nobuHoli boMdabu KwaZulu-Natal  uxwayisa umphakathi ngokuthi kungenzeka kube nemililo yequbula ezingxenyeni ezithile zesifundazwe ngenxa yomoya oqale ekuseni.UMphathiswa walo mnyango, uMfundisi Thulasizwe Buthelezi, uthe ngokolwazi abalutholile ezangomeni zezulu kulindeleke ukuthi kube nesimo sezulu esingaholela ekutheni kube nemililo yequbula kusukela ngo-9 ekuseni kuze kube ngu-10 ebusuku.Izindawo ezingathinteka ezingaphansi kukaMasipala Abaqulusi, i-Alfred Duma, iBig Five Hlabisa,  iDr Nkosazana  Dlamini-Zuma,  eThekwini, iGreater Kokstad, Impendle, Ingwe, Inkosi Langalibalele,  owaKwaDukuza, iseMandeni, iKwaMaphumulo, eMkhambathini, iseMpofana, iseMsinga, eMthonjaneni, eMtubatuba,eNdwedwe naseNewcastle.\"Amathimba ezinhlekelele kulabo masipala asemi ngomumo ukuze abhekane nezinhlekele ezingase zibe khona,\"  kusho uMphathiswa esitatimendeni.Lo mnyango unxusa umphakathi ukuthi ungabasi imililo ezindaweni ezivulekile noma ushiye umlilo ungagadiwe.Ungalahli izinqamu zikagwayi ngamafasitela ezimoto noma ezindaweni ezivulekile.Ugweme ukujikijela amabhodlela ezigangeni ngoba akwazi ukukhulisa imisebe yelanga futhi okhele imililo.Ukuthi uzilungiselele izinhlekelele ezingenzeka zomlilo ngokuthi wazi ukuthi izinsiza zokucisha umlilo zitholakala kanjani.Uma kuba nomlilo omkhulu, ubike ngokushesha bese uyaqhela kuleyo ndawo udedele ochwepheshe ukuthi bawulawule."
    },
    {
        "content": "ZIBALELWA ku-161 iziguli okuqinisekiswe ukuthi zihlaselwe yisifo samehlo, uphenyane (pink eye), eThekwini.UMphathiswa wezeMpilo KwaZulu-Natal, uNkk Nomagugu Simelane, uthe iziguli ezingu-55 zihlonzwe esibhedlela iClairwood, ezingu-50 eKZN Children’s Hospital, ezingu-39 emtholampilo, iCato Manor Community Health Centre, ezingu-15 esibhedlela iMcCord kuthi ezimbili zihlonzwe eHalley Stott Clinic.Uthe uma unophenyane kuvuvukala untwentwesi olusobala olugudle iso kanye nenhlamvu yeso. Lolu ntwentwesi lubizwa nge-conjunctiva. Amehlo aba bomvu.\"Sinxusa  abanezimpawu ukuthi bangahlali ekhaya. Bavakashele emitholampilo eseduze nabo. Ngesikhathi seCovid-19 sasungula imikhuba eminingi ekhuthaza inhlanzeko njengokugeza izandla njalo ngensipho namanzi noma izihlanzi. Lezo ngezinye zezinto okumele sizijwayeze zona ezingagwema ukusabalala kophenyane,” kusho yena.Uthe ungakuvimbela ukuba neso elibomvana ngokuthi ungawathinti amehlo akho, ugeze izandla zakho njalo, ukusebenzisa ithawula elihlanzekile nendwangu yokugeza nsuku zonke. Ningasebenzisi  amathawula noma izindwangu zokugeza ezizodwa nibe baningi, ukushintsha imicamelo yakho njalo, ukulahla izimonyo zamehlo ezindala ezifana ne-mascara nokugwema ukuzisebenzisa nomunye umuntu.Omunye wabahlengikazi, ongavumelekile ukukhuluma nabezindaba, uthe iziguli eziningi eziphethwe uphenyane yizingane zesikole. Kunzima ukululawula kuzona ngoba umgomo uthi akumele zisondelane nokungelula ngoba ngeke zingadlali, ezinye zigibela nezimoto zomalume ndawonye. "
    },
    {
        "content": "UHLAKA olushaya imithetho ethinta izikweletu, iNational Credit Regulator (NCR), ludonse ngendlebe ababolekisa ngemali ukuthi bangalokothi bathathele abantu omazisi babo namakhadi okukhipha imali ebhange.I-NCR ikhiphe lo myalelo emuva kokuthola izikhalo kubantu baseMbombela, eMpumalanga, akade bekhala ngokubanjelwa omazisi babo ngomashonisa.Iye yajuba Oklebe ukuba bayophenya ngalolu daba, bagasele emizini yomashonisa lapho bethole khona omazisi namakhadi okuhola isibonelelo sikahulumeni.I-NCR ithe kuyicala ukubamba umazisi, ikhadi lasebhange nelesibonelelo sikahulumeni. Owenza lokhu angavalelwa ejele isikhathi esingangonyaka noma ahlawuliswe imali. Isigwebo siya ngobunzima becala.Ithe abantu baye bayibikela ngokubanjelwa omazisi njengoba sekusondele ukhetho ngoba bekusho ukuthi bebengeke bakwazi ukuvota.Iveze ukuthi ihambisane noKlebe ngoba ayikwazi ukubopha.Esitatimendeni sabezindaba uCaptain Lucy Sekgotodi woKlebe eMpumalanga, uveze ukuthi kuboshwe abantu abayisithupha abaneminyaka ephakathi kuka-23 no-54 ababhekene necala lokuphula umthetho wezikweletu iNational Credit Act.Uveze ukuthi bebehambisana neNCR ngesikhathi bebopha laba bantu emuva kokuthi umphakathi ubalume ngendlebe ngokuthi laba banamabhizinisi okubolekisa ngemali angekho semthethweni.“OKlebe bathole ukuthi laba ababolekisa ngemali bebebamba amakhadi asebhange, amakhadi okuhola isibonelelo sikahulumeni nomazisi. Bebegcina lezi zinto ngakubona ukuqinisekisa ukuthi labo ababoleke imali bayayikhokha imali abayibolekile nenzalo yakhona ephezulu,” kusho uCapt Sekgotodi.Uthe umphathi woKlebe eMpumalanga, uMajor General Nicholas Gerber, ukushayele ihlombe ukuboshwa kwalaba bantu abayisithupha.UGerber ucele umphakathi ukuthi uyeke ukuboleka imali komashonisa ngoba abanawo unembeza futhi baxhaphaza abampofu.I-NCR itholakala ngokushayela u-0860 627 627/011 554 2700 nangokuthumela i-email [email protected]"
    },
    {
        "content": "USUYAQALA ukubonakala umonakalo wesishingishane uFilipo esihamba nemvula enamandla esecekele phansi imizi nengqalasizinda eMkhanyakude.Kuxwayiswa izakhamizi kuMasipala waseJozini ukuthi akuhambeki emgwaqweni uP449 ngenxa yezikhukhula. Kunanemizi esigcwale amanzi emagcekeni ayo.Izakhamuzi ziyanxuswa ukuba zibeke ukuphepha kwazo phambili. Amathimba abhekele izinhlekele ayaqhubeka nokusigada isimo kwisifundazwe sonke.Kwenzeka lokhu nje, bezikade zixwayisile izangoma zezulu ukuthi lizoyidliva izulu, kube nezikhukhula ezingadala umonakalo omkhulu ngakho abantu abahlale beqaphile.Isishingishane uFilipo siqale eMozambique senabela eNingizimu Afrika.Liyayidliva ezindaweni eziningi ezisenyakatho yesifundazwe iKwaZulu-Natal, kunxuswa abashayeli ukuba bacophelele. pic.twitter.com/C8X9qYY0AjKwaZulu-Natal liyidliva kakhulu ezindaweni ezakhele uMkhanyakude, iKing Cetshwayo neZululand.Kwenzeka lokhu nje, kujutshwe ithimba elibhekele izinhlekelele likazwelonke ukuba lisebenze nezifundazwe iKwaZulu-Natal, Limpopo neMpumalanga, ezizothikanyezwa uFilipo.Lokhu uhulumeni uthi kwenziwe ngenhloso yokuhlenga impilo yabantu kuvikelwe ingqalasizinda.UNkk Thembi Nkadimeng onguNgqongqoshe wezokuBusa ngokuBambisana neziNdaba zoMdabu unxenxe abantu wathi bahlale beqaphile.“Abantu ababambisane nabezinhlekelele. Bagweme ukuhamba noma ukushayela noma ukuwela imigwaqo namabhuloho agcwele amanzi,” usho kanje.IMeya yaseJozini, uMnuz MfanaNaye Mathe, nayo ixwayise abantu yathi abazibheke.“Uma ubambo lwakho lungaphoqi uyanxuswa ukuba uhlale endlini. Gwema izindawo lapho kugeleza amanzi,” kusho uMathe.Mayelana namathimba ezinhlekelele eJozini kungathintwa uNkk AG Gumede ku-066 299 1076 noma ku-072 017 2040.Noma babike ku-NKK ZO Khumalo ezinhlekele emgwaqweni ku-076 091 5378."
    },
    {
        "content": "KUXWAYISWE abamaqembu ezepolitiki ahlukene ukuba bapheze ukwenza izitatimende ezichukuluzayo nezingadala ukungabekezelelani emalungwini omphakathi njengoba kubhekwe okhethweni.Lokhu kuvezwe wuMphathiswa woMnyango wezokuThutha, ukuPhepha nokuXhumana koMphakathi KwaZulu-Natal, uMnuz Sipho Hlomuka, embizweni ebihlanganise abamaqembu ezepolitiki ehlukene ebingoLwesihlanu KwaNongoma, obekuhloswe ngayo ukuqinisekisa ukuthula nozinzo njengoba kubhekwe okhethweni lukazwelonke nolwezifundazwe ngoMeyi, 29.UHlomuka ophinde abe wusihlalo wekomiti elihlanganisa amaqembu ezepolitiki ehlukene esifundazweni, elinikezwe umsebenzi wokuxazulula ukungaboni ngasolinye emaqenjini, elibizwa ngeMulti-Party Political Intervention, uthe abaholi bamaqembu banomthwalo wokufundisa abalandeli babo ngokubaluleka kokupolitika ngendlela evuthiwe nokubekezelelana.“Kungaba yiphutha elikhulu uma singabuyisela emuva okwazuzwa abangaphambili kwethu ngesikhathi bakha uzinzo ikakhulukazi kwezepolitiki,” usho kanje.IKwaNongoma isezindaweni ezake zahlaselwa yisihlava sokubulawa nokuhlaselwa kosopolitiki.Muva nje, amalungu e-ANC angeniswe ezibhedlela elimele okukholakala ukuthi ashaywe ngawe-IFP, emuva kwesigameko esenzeke emcimbini wokugubha iminyaka engu-110 kwakhothama iSilo uDinuzulu kaCetshwayo owawukwaCeza emasontweni amabili adlule. Kukholakala ukuthi ukuhlwithwa umbhobho kukaNdunankulu kaZulu, uMfundisi Thulasizwe Buthelezi, wuMphathiswa eMnyangweni wezokuThuthukiswa koMnotho, ezokuVakasha nozeMvelo uMnuz Sboniso Duma, kwaba nomthelela kulesi sigameko.UKhomishana wamaPhoyisa KwaZulu-Natal, u-Lieutenant General Nhlanhla Mkhwanazi, ekhuluma kulo mhlangano, uthe umsebenzi wamaphoyisa ukuqinisekisa ukuthi abantu bakuleli basebenzisa ilungelo labo ngokukhululeka.“Umthethosisekelo wakuleli unikeza wonke umuntu ilungelo lokuthi angaba yilungu leqembu lezepolitiki, angaqala inhlangano yakhe yezepolitiki nokuthi akhankasele ukuthi  abantu bajoyine iqembu lakhe. Thina njengamaphoyisa sinikezwe umsebenzi wuMthethosisekelo wakuleli, ukuvikela amalungelo abantu,” kusho uMkhwanazi.Amaqembu abebambe iqhaza kulo mhlangano phakathi kwawo bekukhona i-ANC, IFP, DA, EFF, MK Party, ABC, ActionSA namanye."
    },
    {
        "content": "KUXWAYISWE abaholi bamaqembu ezepolitiki namalungu ukuthi bangakhulumi amagama anohlevane noma izinto ezizojivaza isithunzi sokhetho njengoba ingakakhishwa ngokusemthethweni imiphumela yokhetho.Lesi sexwayiso sikhishwe nguSihlalo weKhomishini yezoKhetho uMnuz Mosotho Moepya, othe umgomo wokuziphatha owasayinwa amaqembu usamile njengoba imiphumela ingakashicilelwa.Usho lokhu nje abaholi abehlukene bakhwela bayadilika, abanye bakhuluma amagama anohlevane njengokuthi kwezinye izifundazwe abavoti bavote belandela uhlanga oluthile.USihlalo we-ANC uMnuz Gwede Mantashe noSihlalo woMkhandlu we-DA uNkk Helen Zille, bathe abavoti baKwaZulu-Natal, bavotele iqembu elisha uMkhonto weSizwe, eliholwa ngowayengumengameli uMnuz Jacob Zuma owayengumengameli wezwe, ngokobuhlanga ngoba engumZulu.“Sixwayisa abaholi nabeseka amaqembu ukuthi bacwecwe ulimi uma bekhuluma ngoba imigomo yokuziphatha ethinta ukhetho isamile. Abamaqembu bayazi ukuthi uma kuphulwa le migomo yiziphi izinyathelo abangathathelwa zona emthethweni ngakho sinxusa ukuthi bakuqaphele abakushoyo kuze kukhishwe imiphumela.” Uthe bayakwamukela ukugxekwa ngezikhalo zomphakathi ezithinta ukhetho.Amaqembu ehlukene akhale ngokuhamba kancane kohlelo lokuvota kwezinye izikhungo ezize zavalwa entathakusa izolo, ukungasebenzi kwemishini yokubheka amagama abavoti, ukungavunyelwa kwabanye abavoti ebebengabhalisile ezikhungweni abebefuna ukuvota kuzona nezinye izinkinga.UMnuz Sy Mamabolo, isikhulu sekhomishini, uthe abasebenzi abebesiza okhethweni baqeqeshwe izinsuku ezine.Uthe bakha uhlelo lokuqasha laba basebenzi besebenzisana namaqembu amelelekile emkhandlwini ofaka ikhomishini namaqembu.“Kwaqashwa intsha eningi ebingasebenzi, engenaso nesipiliyoni. Ukuphatha ukhetho kudinga ukuthi ube nolwazi.”Uthe ezikhungweni okubalwa iCity Hall, eThekwini enabantu abaningi abavota kuyona baphuzile ukubala amavoti ngenxa yokuthi kuvotwe ngisho sesishayile isikhathi sokuvala.Ubalule nokuthi izolo ngabo-3 ntambama kunezikhungo ebezisabala amavoti. “Siqashe abacwaninga imiphumela abazoqinisekisa ukuthi yonke imiphumela iyiyona. Uma sekuphothulwe konke kuzobe sekwabiwa izihlalo zasePhalamende kanjalo naseziShayamthetho, kunikwe inhloko yamajaji uhlu lwabantu abazojutshwa.” Uthe umthetho ubagunyaza ukuthi bamemezele imiphumela ezinsukwini eziyisikhombisa wathi bazimisele ukungaphambani nalokhu okubekwe emthethweni.UMamabolo uthe umthetho uvumela ukuthi umuntu avote lapho ehlala khona kuphela wathi abajikisiwe yingoba bebengaveli ohlwini lokuvota.Abanezikhalo ezithinta ukubalwa kwamavoti noma ezinye ezithinta izinto ezenzeke ezikhungweni zokuvota, banikwe kuze kube yinamhlanje ngo-9 ebusuku ukubika ku:[email protected]."
    },
    {
        "content": "UMPHATHISWA wezokuBusa ngokuBambisana neziNdaba zoMdabu KwaZulu-Natal uNkk Bongi Sithole - Moloi, ukhumbuze abantu ngobungozi bomlilo njengoba kungena ubusika nje.UMphathiswa ugcizelele lokhu ngesikhathi kunenkonzo yokukhumbula abaphangalala ngenxa yezinhlekelele nokuhlonipha abasebenzi balo mkhakha abazinikela ngezikhathi ezinzima.Umkhuleko ubusenkundleni yezemidlalo iZinkwazi, eMbali eMgungundlovu.Isifundazwe silahlekelwe yimiphefumulo yabantu abangu-90 ngenxa yezinhlekelele ezindaweni ezingaphansi kwaseThekwini, uMgungundlovu, Ilembe nasoThukela.Abantu abakhahlamezeka basala bengenazo izindawo zokuhlala, bathuthelwa emahholo.Kwakhahlamezeka nengqalasizinda okubalwa kuyona imigwaqo  neyokuphakela amanzi namanje kwezinye izindawo kusenzima.Umkhuleko ubuthanyelwe yizinhlaka ezahlukene zamabandla abehlangene enxusa kuMdali ukuthi zehle izinhlekelele esifundazweni.UMphathiswa uthe lo mkhuleko bahlose ngawo ukukhumbula abangasekho, baphinde baxwayise ngobungozi bomlilo.‘’Yingqayizivele yethuba le yokuthi sihlangane, sithandaze ndawonye. Siyabancoma kakhulu abasebenzi bezokutakula abasebenza ngokuzikhandla ezimweni ezinzima,’’ kusho uMphathiswa.Uthe njengoba ubusika busondela nje, abezinhlekelele bazobe bemi ngomumo ukwelekelela lapho bedingeka khona.UMphathiswa uthe uyazi ukuthi ebusika kuvame ukuthi kubikwe izigameko zomlilo ngenxa yokuthi kumakhaza abantu basuke bezifudumeza."
    },
    {
        "content": "KUDONSWE ngendlebe izintombi ngokubaluleka kokuzigcina zizitombi nokuthi zigxile emfundweni.Lokhu kuvele ngesikhathi kunomcimbi wokulungiselela ukuya eMkhosini woMhlanga obukwaHlabisa ngeSonto.Induna yezintombi okunguNksz Andile Zuma uthe kubalulekile ukuthi amatshitshi aziqhenye ngobuntombi bawo agxile emfundweni ukuze abenekusasa eliqhakazile.“Isikole sibaluleke kakhulu. Yingakho kufanele amatshitshi abuqinise ubuntombi bawo ngokuthi athole iziqu emaNyuvesi. Kulabo abangaphiwe esikoleni njengoba singeke sifane sonke, kubalilekile ukuthi bagxile kumakhono abo angaba imisebenzi yezandla noma kwezolimo.“Kuningi okungenziwa izintombi ukudlala indima ebalulekile emnothweni wezolimo nakweminye imikhakha yamabhizinisi,” kusho uNksz Zuma.Izintombi beziphume ngobuningi bazo kulo mcimbi zijabulela ukuthi izinsuku zokuya eMkhosini woMhlanga seziyasondela.Lo mcimbi obizwa ngokuthi iSiyaya eMhlangeni, owokulungiselela uMkhosi Womhlanga  ozoba seMachobeni, eNgwavuma ngempelasonto bese ulandelwa ozoba seNyokeni kwanoNongoma ngoMgqibelo womhlaka 14 Septhemba.UNksz Zuma ubuye wafundisa amatshitshi ngamahubo aculwa eMkhosini woMhlanga nangendlela yokuziphatha uma sezifika esigodlweni.Uveze nokuthi selokhu baqala ukuzihlanganisa nalo mkhosi baningi abantu abahlomulile okuyizintombi ngokuthi amanyuvesi abeke amagazebo okusiza izintombi ngokufaka izicelo ezikhungweni zeMfundo ePhakeme."
    },
    {
        "content": "AMAQEMBU ezepolitiki aphikisayo kuMasipala waseThekwini, asola i-ANC ngokuhlinzela ezibini amakhulu abasebenzi abaqashwe ngaphansi kohlelo i- Expanded Public Works Programe (EPWP). Sekubikwe ukuthi bazohola okokugcina ngokuphela kwale nyanga ngoba kuthiwa kuvunyelwane ngokuthi zingavuselwa izinkontileka zabo, umasipala ubalisa ngezindleko.Encwadini eputshukile, ebibhalelwe iziphathimandla zangaphakathi kumasipala ezibhekelele lolu hlelo, kuvela ukuthi emhlanganweni obungenyanga edlule, kwadingidwa ukuthi uhlelo oluphethwe wuMnyango wezeMisebenzi yoMphakathi ludla R297 million ngonyaka kumasipala. Kuthiwa isibonelelo salo mnyango esinekezwa umasipala sincishiswe safinyelela kuR18.7 million, okusho ukuthi umasipala kumele ubeke eceleni uR278.3 million wokuhlangabeza izindleko. Kule ncwadi kubhalwe ukuthi imenenja kamasipala nesikhulu esiphezulu esibhekelele ukusebenza kwezimali kuwona baveze ukuthi ayikho imali okuholele ekutheni kunqunywe ukuthi ngo-Julayi, 25 nonyaka bonke abasebenzi abangaphansi kwalolu hlelo bazohola okokugcina.I-ActionSA ne-EFF,  bathi lokhu kuzoshiya inqwaba yabantu ingenawo umsebenzi nedolobha iTheku nezindawo ezakhelene nalo zisesimeni esingesihle ngoba umasipala awunabo abasebenzi abenele ukubhekana nemisebenzi okubalwa kuyo ukugcina idolobha lihlanzekile.UMnuz Themba Mvubu we-EFF, uthe lokhu kuyaziveza ukuthi uhlelo lolu lwalubanjwe ngamabomu yi-ANC ngenhloso yokunxenxa amavoti, emva kwalokho uhulumeni wobumbano okhona usuqalile ukukhombisa ukuthi awunendaba nabantu.“Lena yimali yesibonelelo eqhamuka ehhovisi likamgcinimafa kazwelonke kuhulumeni omkhulu. Kuza kanjani ukuthi kwandiswe isibalo songqongqoshe kwikhabhinethi okuzodla ama-billion, bese kuqedwa imisebenzi ebantwini abayidinga ngempela ukuxosha ikati eziko? Esikhathini esinzima kakhulu kubantu bakithi abayizinkulungwane, ababhubhiswa yinkemane ukuze kudle iziqumama ziqhubeke nokuphila ntofontofo ngoba nakhu ukhetho seludlulile sebeqalile bayaziveza ukuthi bangobani,” kusho uMvubu.UMnuz Zwakele Mncwango we-ActionSA, uthe uhlelo lwavuselwa ngoDisemba nyakenye umasipala usukuvezile ukuthi awunayo imali okwathi uma bebuzwa ngokuthi pho bazoluqhuba kanjani, bangena ezintangeni.“Kuyacaca ukuthi kugenjulwa ngempilo yabantu abathembele kulolu hlelo ukondla imindeni. Konke abakwenza belivuselela babenzela ukunxenxa amavoti ebantwini manje ukhetho seludlulile. Wumsebenzi kamasipala ukugcina idolobha lihlanzekile kodwa ngendlela owenza ngayo kungathi wenzela laba basebenzi umusa nje ekubeni kufanele vele uqashe isibalo esanele ukwenza lo msebenzi,”usho kanje.Uthe emhlanganweni wamakhansela olandelayo, bazophakamisa ukuthi kungaqhubeki ukumiswa kwabasebenzi futhi ngaphambi kokuthi bamiswe, ababizwe bonke ndawana thile babalwe. Wathi lokhu kuzoveza obala ukuthi isibalo sabasebenzi sincane kakhulu kunalesi esibhalwe phansi njengoba ekholelwa ukuthi yinqwaba yezipoki eziholelwa kulolu hlelo okugcina sekulimaza abantu abawudinga ngempela umsebenzi. Imizamo yokuthola izinyunyana zabasebenzi kulo masipala ayiphumelelanga. Kuze kwashaya nesikhathi sokushicilela kungatholakalanga nokuphawula kukaMasipala weTheku. "
    },
    {
        "content": "KUYAPHELA ngezinombolo ozifonela uma udinga usizo oluphuthumayo kuleli okuyi-10111, 10177 kanjalo no-107.Lezi zinombolo zifonelwa uma udinga usizo lwamaphoyisa, udinga usizo lwama-ambulensi kanjalo nolunye usizo.IKhabhinethi  isigunyaze ukuthi lokhu kukhishelwe umphakathi ukuze uphawule ngokuvalwa kwaezinombolo.Inhloso ngukuthi kube nenombolo eyodwa ezosetshenziswa abantu bakuleli uma benezinkinga.Esithangamini sakamuva emuva komhlangano weKhabhinethi, uNgqongqoshe ehhovisi likamengameli, uNksz Khumbudzo Ntshavheni, uthe umphakathi uzonikwa ithuba lokuthi uphawule ngokuvalwa kwalezi zinombolo.Uthe inhloso kahulumeni ngukuthi kube nenombolo eyodwa, okuzobalula ukuthi abantu bayikhumbule.Inombolo entsha ezosetshenziswa ithi: 112.“Kubanzima ukukhumbula izinombolo eziningi uma ufuna usizo lwamaphoyisa noma usizo lwezempilo. Yingakho kumele kube nenombolo eyodwa ezoba mfishane okuzobalula ukuyikhumbula,” kusho uNksz Ntshavheni.Sekuke kwabakhona izikhalo ngenombolo yokucela usizo emaphoyiseni i-10111.EPhalamende amalungu ekomiti lamaPhoyisa ake akhala ngokuthi le nombolo ayisheshi ukuphendulwa.Kwesinye isikhathi kuthiwa le nombolo imane ivaleke esikhaleni ofuna usizo engazelele.Okunye okukhalwe ngakho yindaba yokushoda kwabasebenzi lapho kufonelwa khona, okwenza izingcingo zingabanjwa ngesikhathi. Ngesikhathi uMnuz Bheki Cele esengungqongqoshe wamaphoyisa, waveza ukuthi kusuka onyakeni wezimali u-2018/2019, zibalelwa ku-14.9 million kwezingu-56.99 million, izingcingo ezingaphendulwanga ezazifonela i-10111. Waveza nokuthi lesi sikhungo kumele ngabe sinabasebenzi ababalelwa ku-3 344 kodwa sinababalelwa ku-1 315.Ukunqanyulwa kwesabelomali seminyango ehlukene kuleli kube nomthelela ekutheni ezinye izikhala zingavalwa eminyangweni ehlukene.Ngokwamaphoyisa le nombolo isetshenziselwa ukubika amacala aphuthumayo.Isebenza amahora angu-24, kanti ifonelwa mahhala uma usebenzisa i-landline. Uma usebenzisa iselula kudla imali ejwayelekile. Zonke izingcingo ziyaqoshwa.Kuhlale kunxuswa umphakathi ukuthi ungadlaleli kule nombolo ngokubika amacala angekho."
    },
    {
        "content": "AMAPHOYISA aqale uphenyo kulandela isigameko sokubulawa kwamadoda amabili okwenzeke eBuffelsdraai, eVerulam ngoMgqibelo ekuseni.Imibiko ithi amadoda amabili adutshulwe abulawa ngoyaba lwezinhlamvu emgwaqweni.Okhulumela abezimo eziphuthumayo enkampanini yonogada iReaction Unit South Africa (Rusa) uMnuz Prem Balram, uthe babikelwe ngalesi sigameko ekuseni.Uthe onogada babo baphuthume endaweni ababikelwe ngayo bafica izidumbu ezimbili zidindilize phansi.“Balandelwe abezimo eziphuthumayo okuthe uma befika, behlola isidumbu sokuqala, bathola ukuthi sinamanxeba amaningi okudutshulwa ekhanda. Isidumbu sesibili sitholakale buqamamana nesokuqala,” kusho uBalram.Uthe naso isidumbu sesibili besinamanxeba amaningi okudutshulwa ekhanda. Bobabili ababulewe kuthiwa bafe ujuqu lapho bedutshulelwe khona.Udalule nokuthi kutholakale isibhamu nesikhwama esimnyama ebesikade sinezinhlamvu zesibhamu i9mm eduzane kwesidumbu sesibili.UBalram ube esehlawumbisela wathi cishe abalelwa ku-20 amagobolondo ezinhlamvu zesibhamu i9mm atholakale lapho kubulawelwe khona amadoda.Okhulumela amaphoyisa KwaZulu-Natal, uColonel Robert Netshiunda, uthe  amaphoyisa aseVerulam aphenya amacala amabili okubulala kulandela lesi sigameko.“Amaphoyisa abikelwe ngokudubula okubekhona aphuthuma endaweni yesigameko. Afice izidumbu zamadoda amabili phansi zinamanxeba okudutshulwa. Kutholakale nesibhamu eduzane kwesinye sezidumbu,” kusho uNetshiunda.Uthe  okwamanje ayaziwa imbangela yokubulala futhi nabasolwa kabaziwa."
    },
    {
        "content": "UNGQONGQOSHE woMnyango weMfundo eyisiSekelo, uNksz  Siviwe Gwarube, uthe kuyaqhubeka ukuhlolwa kohlelo lokufunda oluzogxila ekucijweni kwabafundi ngamakhono bathole izitifiketi ezibagunyaza ukuthi badlulele kwesinye isigaba semfundo uma bephothula uGrade 9, olwaziwa  ngeGeneral Education Certificate (GEC).Ukusho lokhu izolo ngesikhathi evula ingqunquthela yaminyaka yonke esingethwe isigungu esibhekele izingabunjalo lemiphumela ka-matric, ebizwa nge-Annual Conference of the Association for Education Assessment in Africa,  eCape Town.  Le ngqungquthela osekungeka-40 izothatha izinsuku ezine.UNksz Gwarube ekhuluma ngalolu hlelo, uthe inhloso yalo ukugxila ezintweni ezingalekelela umfundi ukukhulisa ikhono lakhe akwazi ukuzenzela.“Lolu hlelo luzosiza ngokunciphisa isibalo sabafundi abayeka ezikoleni bengaqedile luphinde lugweme nokuthi baphoxeke ngenxa yemiphumela, libenze baqasheke ngokwamakhono abanawo adingekayo,” usho kanje.Lwaphakanyiswa yilo mnyango ngo-2019, kuthiwa luzonikeza umfundi igunya lokuzikhethela ekutheni aqhubeke nokufunda uma esephase uGrade 9 ayophothula uGrade 12, noma uma ezizwa ukuthi akadonsi kahle ezifundweni akwazi ukusebenzisa lesi sitifiketi ukudlulela komuye umkhakha wemfundo ukuphucula ngqo ikhono analo.Le ngqunquthela eqhubekayo, ihanjelwe othisha, abafundi, izithunywa ezivela kwamanye amazwe ase-Afrika eziyizazi zomthetho, ezivela e-India, e-Europe nase-United Kingdom okulindeleke zethule izinkulumo ezehlukene kuyo. Kuthiwa  kuhloswe ngayo ukucobelelana ngolwazi ezintweni ezithinta ezemfundoUNksz Gwarube uthe ukwabelana ngolwazi nezithunywa ezivela kwamanye amazwe, kuzosiza elakuleli ekuqiniseni ubudlelwano nokusebenzisana nawoBalinganiselwa ku-13.4 million abafundi abafunda ezikoleni ezehlukene ezingu-24 836 kuzwelonke, kanti othisha bangu-460 000. "
    },
    {
        "content": "KUYAQHUBEKA ukuhlonzwa kwezidumbu kulandela ukuwa kwebhilidi elingamafulethi ayizitezi ezinhlanu ngoMsobuluko odlule.Ukuwa kwaleli bhilidi elisemgwaqweni u75 Victoria, eGeorge kwathusa abaningi ezweni lonke kanti umsebenzi wokutakula abangakatholakali usaqhubeka yize sekuphele amahora angaphezu kuka-211 kwenzeka isehlo.Umbiko wakamuva oqinisekiswe wumasipala waseGeorge uthi babengu-81 abasebenzi abebekhona ngosuku lwesehlo, bangu-62 abatholakele, bangu-12 abasesibhedlela, bangu-33 abashonile kanti bangu-19 abangakatholakali.Kwabashonile, bangu-27 abesilisa kanti abesifazane bayisithupha.Umasipala waseGeorge uveza ukuthi uyaqhubeka umsebenzi wokuhlonza abalimele nabashonile kanti bangu-47 abagilwa asebaxhunyaniswe nemindeni yabo.Umsebenzi wokuhlonzwa kwezidumbu owenziwa amaphoyisa ngokubambisana nabezempilo esifundazweni iWestern Cape uthela izithelo ezinhle njengoba sekuhlonzwe izidumbu ezingu-18. Kulezi zidumbu ezihlonziwee zingu-14 ngezabesilisa kanti ezine ezabantu besifazane. Kubo bonke abashonile asebahlonziwe, bayisikhombisa abakuleli, kanti abakwamanye amazwe bami kanje:- Zimbabwe: 3- Lesotho: 1- Malawi: 5- Mozambique: 2Umasipala waseGeorge uyaqhubeka nesicelo emindenini elahlekelwe yizihlobo zayo ukuba ixhumane namaphoyisa ukuze kuzosizakala nalabo abangakahlonzwa."
    },
    {
        "content": "SEBENGAPHEZU kwesigidi abantu ababhalisele ukuvota okuyisipesheli, okhethweni lwezifundazwe nolukazwelonke ngoMeyi 29.Laba babhalisele ukusheshe bavote ngoMeyi 27 noMeyi 28 2024, ngoba bazobe besebenza ngosuku lokhetho.Abanye bazovakashelwa emakhaya yizisebenzi zeKhomishini yezoKhetho, ngoba begula noma bekhulelwe.IKhomishini ihlabe ikhwelo kwabasafisa ukubhalisela ukuvota ngokuyisipesheli ukuthi basenalo ithuba njengoba kuvalwa namhlanje.Abazofaka izicelo emahhovisi ekhomishini banethuba kuze kube u-5 ntambama, labo abazosebenzisa ubuchwepheshe bazokwazi ukubhalisa kuze kube u-12 ebusuku.“Ikhomishini ifuna ukukucacisa ukuthi akuyi ngeminyaka ukuze ukwazi ukubhalisela ukuvota ngokuyisipesheli. Noma ngubani angafaka isicelo sokuthi avote ngokuyisipesheli,” kusho ikhomishini.Iveze ukuthi bangu-396 531 abazovotiswa emakhaya ngalezi zinsuku kanti abangu-686 458 bazovota ezikhungweni. Isifundazwe i-Eastern Cape yisona esinesibalo esiphezulu sabazovotiswa njengoba bengu-105 631, kulandele iKwaZulu-Natal ngabangu-65 600. Kwabazovotela ezikhungweni, iGauteng yisona sifundazwe esinesibalo esiphezulu ngabangu-168 664, kulandele iKZN ngabangu-138 846.Abafuna ukufaka izicelo bangaya ku:www.elections.org.za. Bangathumela umqhafazo onenombolo kamazisi ku:32249.Khonamanjalo ikhomishini isiveze ukuthi akukho okubi ngokuvakashelwa yinxusa lase-USA uMnuz Reuben Brigety, muva nje.Ikusho lokhu emuva komsindo ovela ezinhlakeni ezehlukene ezisola ugcobho nokuthi i-USA ifuna ukugxambukela okhethweni.Ikhomishini iveze ukuthi ike yavakashelwa nayi-European Union, kanjalo nenxusa laseLatin America.Ezinkundleni zokuxhumana abantu, okubalwa nowayeyilungu lePhalamende le-ANC uMnuz Tony Yengeni, nowayengumholi wePAC uMnuz Letlapa Mphahlele, bazwakalisa ukungenami ngokuvakasha kukaBrigety kwi-IEC. Nomengameli wenhlangano i-#NotInMyName uMnuz Siyabulela Jentile, uthe bafuna amaminithi omhlangano phakathi kukaBrigety nekhomishini. Uthe umphakathi kumele wazi ukuthi yini engaka eyayixoxwa.Ikhomishini iveze ukuthi isazohlangana namanye amanxusa ngaphambi kokhetho okubalwa ne-Dean of the African Diplomatic Corps. Okhulumela uMnyango wezobuDlelwano namazwe Angaphandle uMnuz Clayson Monyela, uphawule enkundleni i-X, wathi akukho okubi futhi akukusha ukuvakasha kwamanxusa kwikhomishini. Uthe nangesikhathi kusaphethe owayengumengameli uJacob Zuma, kwakwenzeka okufanayo.Uveze nokuthi zihamba kahle izinhlelo zokuwelisa izinsiza zokuvota ziye kwamanye amazwe.“Sinethemba lokuthi yonke into izohamba ngohlelo ukuze abantu bakuleli abahlala kwamanye amazwe bavote. Izinsiza zokuvota zizohanjiswa emazweni angu-115.” Abahlala kwamanye amazwe bazovota ngoMeyi 17 no-18 ezindlini zamanxusa."
    },
    {
        "content": "KUYAVULWA ngoLwesihlanu ukufakwa kwezicelo za-online esikhwameni esixhasa izitshudeni ngemali yokufunda, iNational Student Financial Aid Scheme (NSFAS).Lokhu kushiwo nguNgqongqoshe weMfundo ePhakeme, uDkt Nobuhle Nkabane, ngesikhathi kunesithangami sabezindaba.Izicelo ezizofakwa kusukela ngoLwesihlanu ezokukhokhela ukufunda ngonyaka ozayo, u-2025.Ukuvulwa kokufakwa kwezicelo bekumele kuqale izolo kodwa ungqongqoshe wathi kuzoqala ngoLwesihlanu. UDkt Nkabane uthe kusukela ngesonto eledlule ngoLwesine bekunezigcawu zokubonisana nezinhlangano zezitshudeni, abaphathi bamakolishi nezikhungo zezemfundo ephakeme mayelana nokuxhaswa kwabafundi yilesi sikhwama.Uthe eminyakeni eyedlule isibalo sezitshudeni ezithembele kulesi sikhwama ukuze sizixhase ngemali yokufunda sikhule kakhulu,   okuhambisana nokuthi uhulumeni uvulele ithuba nezitshudeni eziphuma ezindaweni ebezinganakiwe phambilini, okuyizingane ezizalwa ngabazali abantulayo nabahola imali encane.\"Kubalulekile ukuthi iNSFAS izilungiselele ngokwanele ngokwezinsiza kanye nohlelo oluzokwazi ukuhlangabezane nesibalo esikhulayo,\" kuchaza uDkt Nkabane.Uthe ngesikhathi kunezigcawu zokubonisana kuvelile ukuthi izinxushunxushu ezukhungweni eziphezulu zezemfundo zisuswa yizinkinga zeNSFAS.\"Izitshudeni eziningi zizwakalise ukuphatheka kabi ngokubambezeleka kokukhokhwa kwemali yokufunda ezikhungweni nokungasebenzi kahle kwezinhlelo zeNSFAS,\" kusho ungqongqoshe.Uqhube wathi iNSFAS kulindeleke ukuthi yethule inqwaba yezinhlelo zokubhekana nezinye zezinselelo ezivezwe yizinhlangano zezitshudeni. Lokhu kubandakanya ukuthi kwenziwe lula uhlelo lokubhalisa online.Okunye athe kuvelile ngesikhathi kunezigcawu zokubonisana wukubambezeleka kokukhokhelwa kwezitshudeni ezifunda ngeNSFAS, nokukhishwa kwemiphumela kamatric okuholela ekutheni nezinqumo zokuthi bazoluthola yini uxhaso kulesi sikhwama nakho kuhlehle. Indlela esetshenziswayo yokuxhasa izitshudeni nokusebenzisana kweNSFAS  namaSETA. Ukubaluleka kokuthi kuqinisekiswe ukuthi izitshudeni zihlala ezindaweni eziphephile. \"Kungumbono wami ukuthi kumele kube nezingxoxo eziqhubekayo phakathi kwezinhlaka zezitshudeni kanye nezinhlangano zezombusazwe ukuze kubunjwe ikusasa nenqubomgomo yemfundo ephakeme esebenzayo, ikakhulukazi mayelana nosizo lwezezimali,\" kusho uDkt Nkabane."
    },
    {
        "content": "UKUSA kubonwe abezindaba benkanise ngaphandle komuzi kaNkk Nosiviwe Mapisa-Nqakula osanda kusula esikhundleni sakhe sokuba ngusomlomo wePhalamende wabuye wasula njengelungu lePhalamende.Ngesikhathi zifika izintatheli emzini wakwaNqakula eBruma, ngase-Eastgate, eGoli, ngaphambi kwehora lesithupha ekuseni, kubonakale izimoto zikhanyise amalambu. Ngehora lesikhombisa, zibonakale ziphuma izimoto zilandelana zilibangise esiteshini samaphoyisa iLyttelton, eCenturion lapho okubikwa ukuthi wavulelwa khona amacala.UNkk Mapisa-Nqakula usolwa ngokwamukela intshontsho komunye wosonkontileka owayethola amathenda eMnyangweni wezokuVikela ngesikhathi esanguNgqongqoshe wawo.Kuthiwa wamukela imali engukheshi ebalelwa ngaphezu kukaR2 million, izikhawu ezehlukene. Okunye okuthiwa wagwazelwa ngakho i-wigi kanjalo nezinye izinto. Ubhekene namacala angu-12 enkohlakalo efinyelela kuR4 million, okubandakanya nelokushushumbisa imali.Ubelokhu ezihlangula ethi umsulwa akaze enze inkohlakalo futhi ethi usola ukuthi kukhona abazama ukungcolisa igama lakhe. Phakathi nenyanga edlule, uphiko lweNPA lwanikela emzini wakhe luyosesha, nokuyilapho okwavela amahlebezi okuthi sekuseduze aboshwe.Lokhu kwamenza wasukumela phezulu waphuthumisa isicelo senkantolo ethi akuvinjwe ukuboshwa kwakhe. Emaphepheni waveza nokuthi ucela ukunikwa idokodo lophenyo nezitatimende zofakazi abone kahle konke.NgoLwesibili iNkantolo eNkulu yasePitoli, imchithe nezindleko uNkk Mapisa-Nqakula kulesi sicelo sakhe esiphuthumayo. Yilesi sinqumo senkantolo esiholele osukwini lwanamhlanje.Uzobingelela iMantshi yasePitoli khona namhlanje lapho okulindeleke ukuthi acele ibheyili."
    },
    {
        "content": "I-Africa’s Travel Indaba isiphenduke umbukiso ohlonishwa kakhulu kwezokungcebeleka kanye nezokuvakasha okhombisa inhlobonhlobo ebanzi kakhulu yemikhiqizo yezokuvakasha yase-Afrika ehamba phambili kanye nolwazi emhlabeni.Sinesiqiniseko sokuthi iKwaZulu-Natal izophinde ibeke unyawo lwayo phambili futhi isingathe enye i-Africa’s Tourism Indaba encomekayo.Sinezindaba eziningi ezithokozisayo esingabelana ngazo nabalingani bethu bohwebo bamazwe ngamazwe abazohambela i-Africa's Travel Indaba yalo nyaka.Sinxusa zonke izithunywa ukuba zivakashele isitendi seTourism KwaZulu-Natal kuDEC1.G37Njengohulumeni waKwaZulu-Natal, sifuna izithunywa zamazwe ngamazwe zibuyele emakhaya zazi ukuthi isifundazwe sethu sizishaya isifuba ngensada yemikhiqizo nemisebenzi yezokuvakasha. Isifundazwe sethu esihle kakhulu, siyindawo ephephile enokuhlangenwe nakho okuhlukahlukene kwezokuvakasha ongakwenza, ukuthengise uphinde ukupakishele amaklayenti akho uma ubuyela ekhaya.Uma sewufikile KwaZulu-Natal, siyethemba ukuthi uzozinika isikhathi sokuzibonela imikhiqizo yethu yezokuvakasha, izindawo zokudlela, ukudla, impilo yasebusuku, isimo sezulu esimnandi, abantu abanomoya wokungenisa izihambi kanye nomlando onothile kanye namasiko."
    },
    {
        "content": "Umhlaziyi wezepolitiki uthe maningi amathuba okuthi uMengameli Cyril Ramaphosa, akhishwe singakapheli isikhathi sakhe njengoba kwenzeka kwababengaphambi kwakhe.Uvele usuqalile umjaho wezikhundla kwi-ANC, le nhlangano izoba nengqungquthela yokukhetha ubuholi ngo-2027.Umhlaziyi wezepolitiki oseNyuvesi yaKwaZulu-Natal, uMnuz Siyabonga Ntombela, uthe maningi amathuba okuthi uRamaphosa kuthiwe akashenxe kwesokuba umengameli wezwe emva kwengqungquthela yokukhetha ubuholi be-ANC.URamaphosa ube nomlando omubi  njengoba ebe umengameli wokuqala kwi-ANC ukuba ahluleke ukunqoba ukhetho ngamalengiso.I-ANC isiphethe ngokubambisana namanye amaqembu.UNtombela uthe uma i-ANC ingakhetha abaholi abangahambisani nohulumeni wokubambisana lokho kungabeka engcupheni amathuba kaRamaphosa okuqeda ihlandla lesibili.“Uma nje kungakhethwa umuntu onjengoPanyaza Lesufi (usihlalo we-ANC eGauteng), kungasho ukuthi i-ANC izophuma kuhulumeni wokubambisana. ULesufi usekhombisile ukuthi akahambisani nohulumeni wokubambisana. Akazange ayifake iDA kwikhabhinethi yaseGauteng.“Ngike ngamuzwa ethi uRamaphosa akasayine iBela Bill (umthetho wezemfundo obangwayo). Ubuholi obusha be-ANC bungazibuza ukuthi sikhona yini isidingo sokuthi uRamaphosa aqhubeke njengoba inhlangano ihluliwe okhethweni. Kukhona abangathi inqubekela phambili abayiboni selokhu angena ngo-2018.”Akekho umengameli we-ANC osaphathe izwe kuze kuphele amahlandla amabili.Owayengumengameli wokuqala wombuso wentando yabantu, uNelson Mandela, wathi khumu emva kokuphatha ihlandla elilodwa.Owalandela emva kwakhe, uMnuz Thabo Mbeki, wehliswa esikhundleni kusele izinyanga aqede ihlandla lesibili.UJacob Zuma  wehliswa esikhundleni kusasele unyaka kuphele ihlandla lesibili.Bobabili uZuma noMbeki behliswa ezikhundleni emva kwezingqungquthela zokukhetha ubuholi be-ANC.UNtombela uthe kungenzeka ukuthi ubuholi obusha be-ANC bukhethe ukumdedela uRamaphosa aqedele ihlandla lesibili.\"Lokho bazobe bekwenzela ukuthi kube lula ukudlulisela izintambo kozongena. Uma i-ANC ikhetha umuntu ohambisana nohulumeni wokubambisana, bazomyeka uRamaphosa aqhubeke.\"Unobhala jikelele we-ANC, uMnuz Fikile Mbalula, ukhuze amalungu enhlangano aseqale umbango wezikhundla.UMbalula uthe amalungu e-ANC kufanele agxile ekulungiseni izinkinga eziholele ekutheni le nhlangano ihluleke ukuwina ukhetho ngamalengiso.Ukusho lokhu ngesikhathi ekhuluma nabezindaba, ngoMgqibelo.\"Ngingakusho ukuthi kukhona abantu asebeqalile ukukhuluma indaba yezikhundla. Abantu abafundi emaphutheni abo. Njengamanje sithole u-40% wamavoti okhethweni.\"Esikhundleni sokuthi abantu baqhamuke namaqhinga okubuyisela i-ANC endaweni yayo, abantu bakhuluma indaba yezikhundla. Abantu abakhohlwe indaba yezikhundla, ngeke isisize ngalutho.\"UMbalula uthe bazokhuluma kabanzi ngemiphumela yokhetho emhlanganweni wesigungu esiphezulu olandelayo.Umhlangano wesigungu esiphezulu olandelayo uzoba izinsuku eziyisithupha, izinsuku ezintathu zibekelwe ukuxoxa ngemiphumela yokhetho."
    },
    {
        "content": "I-TRANSNET isayine isivumelwano sika-R1.3 billion nenkampani iMnambithi Terminals ukuba yakhe isikhungo sokubeka impahla ewuketshekezi, eMaydon Wharf, eThekwini.Lesi sikhungo kulindeleke ukuthi sisize ichweba laseThekwini ukuba libe nezindawo ezihlukile zokugcina impahla ewuketsheze futhi nomsebenzi usheshe.Njengamanje iTransnet imatasa nezinhlelo zokunyusa impahla engena emachwebeni ayo njengoba ifuna ukubuyela esicongweni samachweba enza kahle emhlabeni jikelele.Ukusayinwa kwesivumelwano kusho ukuphothulwa kwesigaba 79 esakhishwa wuNgqongqoshe wezokuThutha, uNkk Sindisiwe Chikunga, sokuba kunikezwe iMnambithi Terminals igunya lokuphatha impahla ewuketshezi esizeni esiwuMaydon Wharf 6, iminyaka ewu-20.Okujabulise abantu wukuthi uMnambithi Bulk Terminals ngeyabantu abamnyama bakuleli njengoba bethephe u-100% wayo. Lokhu iTransnet ithe kukhombisa ngokusobala ukuthi izimisele ukuletha uguquko lwezomnotho echwebeni laseThekwini.Ithe iNingizimu Afrika izokwazi ukulanda impahla ewuketshezi nokuyithumela kwamanye amazwe kusetshenziswa iMnambithi Terminal.I-terminal yaseMnambithi izokwazi ukuba nomzila wamaguzu ezitimela obhekelele yona nendawo yokungenisa amaloli. Lokhu kuzoqinisekisa ukuthi akukho okuzobambezela umsebenzi wale nkampani.Kulindeleke ukuthi intuthuko yeMnambithi Terminal idale amathuba omsebenzi awu-40 kuya ku-100 bese kuba awu-400 ayimixhantela azovela ezinkampanini ezizosebenzisana nale nkampani.Isigaba sokuqala sale ntuthuko sizoqala ngokuthi kudilizwe ingqalasizinda ekhona njengamanje ukuze kwakhiwe isisekelo esisha, kufakwe amathangi, amapayipi amakhulu okuthwala impahla ewuketshezi kanjalo nezindawo zokupaka imikhumbi esuke ilethe impahla.Esigabeni sesibili nesokugcina kuzobe sekufakwa amanye amathangi nenye ingqalasizinda.“ITransnet National Port Authority (TNPA) izimisele ukuletha uguquko kwezomnotho nokuqinisekisa ukuthi bonke abantu bakuleli abasali ngaphandle. Siyajabula kakhulu ukwamukela iMnambithi Terminals futhi siyathemba ukuthi lesi sivumelwano sizothuthukisa umnotho wezwe njengoba kubhalwe kwisigaba 79 se-National Ports Act ka-2005,” kusho isikhulu esiphezulu saseTransnet, u-Adv Michelle Phillips."
    },
    {
        "content": "UDUTSHULWE wafa owesilisa osolwa ngokubulala iphoyisa ngesikhathi etholana phezulu namaphoyisa ngenhlamvu.Lo mlisa ubefunelwa icala lokubulala usigaxamabhande emaphoyiseni kamasipala ngoJulayi, ngesikhathi ezama ukunqanda ukudunwa kwemoto ku-M7 ePinetown.Ngokwesitatimende samaPhoyisa kaMasipala eThekwini, amaPhoyisa kaMasipala weTheku ngaphansi kophiko lweSpecial Operations Directorate, alandele umkhondo walo msolwa aze afika esigcemeni sakwaQ, eMlaza, amlandela aze afika esigcemeni kwa-Q.Kuthiwa umsolwa uvulele ngenhlamvu ebhekise emaphoyiseni. Iphoyisa elilodwa lidubuleke esifubeni kodwa ngenhlanhla lasindiswa yivesti lesivikelo. Kulimale nengane yentombazane eneminyaka eyishumi nanye ehuzulwe yinhlavu engalweni.Umsolwa udutshulwe wafa, kwathi abalimele baphuthunyiswa esibhedlela. "
    },
    {
        "content": "LIZOGAYA ngomunye umhlathi eqenjini elesekwa owayengumengameli wezwe ne-ANC uJacob Zuma, Umkhonto weSizwe, njengoba abazoba sesigungwini esiphezulu saleli qembu bengeke bazinuke izikhundla zokuba ongqongqoshe.UZuma uthe izinto zizokwenziwa ngendlela ehlukile kuleli qembu.“Niyabona nje, senze ngamabomu ukuthi singabi naso isigungu sabaholi abaphezulu kuleli qembu okujwayelekile emaqenjini ezepolitiki. Sifuna ukukhetha kahle labo abazoya kuhulumeni nalabo abazoqhubeka bahole iqembu. Uma usesigungwini esiphezulu ngeke ube ngungqongqoshe. Sifuna ukugada abajaha izikhundla,” kusho uZuma.Uthe inkinga idalwa ngukuthi umuntu oyedwa uba sesigungwini seqembu, abe ngungqongqoshe bese engabikhona ozomgada.“Kuzoba lula uma eqenjini kukhona abazomgada. Asizothatha noma ngubani simenze ungqongqoshe, sizobabhekisisa. Ngibezwile nje abanye bejabulela ukuthi basohlwini oluya ePhalamende, abangekho bathukuthele bayaveva.”Uthe wabatshela ukuthi akujahwe lutho kuleli qembu.“Abezwa, ngabatshela ukuthi asijahe lutho, yonke imikhakha izomeleleka ePhalamende. Abanye abasohlwini bazodeda uma sengizikhethela abantu abakhubazekile, abaculi, amakhosi, izinyanga kanjalo nakweminye imikhakha abaya ePhalamende. Abanye sizobakhipha ohlwini ukuze babone ukuthi abanazo izikhundla. Ningathuki uma sekwenzeka lokhu, nibuze ukuthi senzani.” Ukusho lokhu ngesikhathi ekhuluma nabeseka leli qembu eMsinga ngempelasonto.Uthe izwe lizobuyela emakhosini okuyiwo azohlonishwa ashaye nomthetho.“Sithathe isinqumo sokuthi silithathe izwe libuyele kithina ngoba siyabona ukuthi abafowethu abalengamele abaliphethe kahle. Uhulumeni kwamanye amazwe ukhothama futhi usebenzele Inkosi yakhona. ENgilandi akekho umengameli, kodwa kukhona obambele osebenza ngaphansi kwenkosi yakhona. Kungani amakhosi ethu enganikwa la mandla? Sibaphuca abaphethe izwe ngoba sifuna amakhosi abe namandla nezwi ekuphathweni kwezwe. Akube yiwona azosithuma njengabanikazi bezwe.” Uthe ivoti libalulekile wathi ukube kuya ngaye ngabe kuvotwa kuvulelekile.“Kungani yonke into isobala kuleli kodwa ivoti liyimfihlo. Sizowushintsha umthetho, sifuna kuvotwe ngokuvulelekile. Umuntu akavote kubonakale ukuthi uvoteleni. Kungani kumele usabe uma uvotele into oyithandayo? Yingakho sithi asibuyele eMkhontweni, sivotele leli qembu njengendlu emnyama. Benza imfihlo yokuvota ngoba bafuna ukusirobha, izigebengu ziyakhwabanisa.” Uthe iMK ilona qembu elizoletha inkululeko abantu abazoyibamba ngezandla.Uveze ukuthi izimayini zizophathwa abamnyama wathi izimboni kumele zibe semakhaya.“Sifuna ukuyishintsha nemithetho esigwebayo nsuku zonke. Sisebenzisa imithetho yabelungu, iRoman Dutch Law, sizoyishintsha sifake umthetho ophethe abantu base-Afrika. Ngihlale ejele iminyaka ngenxa yalo mthetho wabelungu, ngiyazi ngo-si into engikhuluma ngayo.” Uthe izimpimpi zihlale zikhona ezweni wathi ngesikhathi kusaliwa yayigaxwa ithayi.Ubalule nokuthi uhulumeni uzoba nemali yokufundisa yonke intsha.“Uma ubalekela isikole sizokufaka ejele, ufundele khona uze ugogode. Ingane encane efundayo uma iqeda u-matric iya emasosheni, iyofundela ukuvikela izwe. Iyofunda ukuhlonipha, bese iya enyuvesi. Akekho ongeke aye enyuvesi, uzobe ehlaleleni? Akukho ngane ezophuza utshwala, lutho. Intando yabantu ivuna ukuthi ingane iphuze noyise, kuzophela lokhu.” "
    },
    {
        "content": "KUZOBIZWA ofakazi abangu-13 ecaleni lowesilisa waseFolweni obhekene necala lokudlwengula nokusoconga okuthiwa wakwenza kowesifazane ngesikhathi somvalelandlini.UMnuz Samkelo Victus Dube (29) usolwa ngokudlwengula abulale uNksz Sibahle Faith Biyela (17), ngokumgwaza esiphongweni ngesikrudrayva,  esigamekweni okuthiwa senzeka ngo-Okthoba 5, 2020.UDube kuthiwa wayevakashelwe nguNksz Biyela endlini yakhe eseFolweni kade embizile ukuthi bazohlala ndawonye baphuze utshwala.Umufi kuthiwa wafika nomngani wakhe, uNksz Thandiwe Princess Shange.UDube ubevele izolo eNkantolo eNkulu yaseThekwini, nokuyilapho uMshushisi, uSenior State Advocate Khatija Essack eveze ukuthi kuzobizwa ofakazi abangu-13 kuleli cala elizoqala ukuqulwa namhlanje.Phakathi kofakazi abazobizwa uMshushisi, uthe kubalwa iphoyisa elafika endaweni yesigameko, udokotela wasemakhazeni asePark Rynie nomngani kamufi, uNksz Shange.Sebeqedile ukuphuza, kuthiwa uDube wacela uNksz Biyela ukuthi baye ocansini, okuyinto umufi okuthiwa wayenqaba ethi akalali nendoda angathandani nayo.Kuthiwa baphuza kwaze kwaba yiphakathi kwamabili.Enkantolo, kuvele ukuthi lokhu kwamnenga uDube wase edonsela ngenkani egumbini lakhe uNksz Biyela wamdlwengula. Ngemuva kwalokho wamgwaza washonela khona lapho.Ngemuva kwalokho waphuma wahubha uNksz Shange naye wamgwaza kodwa wasinda wacela empunzini. UNksz Shange kuthiwa wakubona konke okwakwenzeka egumbini likaDube.UDube kuthiwa wagcwala amathafa kodwa ngokuhamba kwesikhathi wagcina esekhalelwa ngamasongo kaSingonyela.Uke wasifaka isicelo sebheyili kodwa inkantolo yamchitha. Kuvele nokuthi uDube babengamathe nolimi nomufi kodwa wayengakaze amshele."
    },
    {
        "content": "NKOSIKHONA CELEBAZOBA yishumi sebebonke ofakazi ecaleni lokusocongwa kowesilisa waseMariannhill, okusolakala ukuthi wabulawa ngunkosikazi wakhe ebambisene noBen 10 ayesemqomile.UMnuz Jabulani Mchunu (54), wahlaselwa esemzini wakhe ngabesilisa ababili bamdubula bambulala esigamekweni esenzeka ngonyaka owedlule.Ngemuva kwalokho kwaboshwa umkakhe uNkk Gugu Mchunu (50) owayenguthisha efundisa esikoleni samabanga aphansi, iBruyns Primary.Kwaboshwa nesoka lakhe elinguBen 10, uMnuz Lindani Phungula (30). Bobabili basolwa ngokuba ongqondongqondo ekuhlanganiseni itulo lokusocongwa kukamufi.Bafaka isicelo sebheyili inkantolo yabachitha ikhala ngokuthi izizathu zabo azinaso isisindo esanele sokuba bangadedelwa babe ngaphandle.NgopLwesihlanu eNkantolo eNkulu yaseThekwini, uMshushisi uSenior Prosecutor T. Mbokazi utshele iJaji uMohani Moodley ukuthi bazoba yishumi sebebonke ofakazi azobabiza uma leli cala seliqala ukuqulwa ngoNovemba 3 nonyaka.\"Bazoba yishumi sebebonke ofakazi engizobabiza bezofakaza kabanzi ngabakwaziyo mayelana nokubulawa kukamufi. Ngiyethemba ukuthi ubufakazi babo buzoyilekelela kakhulu inkantolo,’’ kuchaza uMbokazi.Ngosuku abulawa ngalo umufi umkakhe wayengekho kuthiwa wayegodukile eye kubo eNquthu.Kuthiwa wayefuna ukukhanda isithombe sokuthi akaxhumene nokubulawa kukamyeni wakhe ngoba kwenzeke egodukile. Kodwa uphenyo lwamaphoyisa lwaholela ekutheni kuboshwe yena noBen 10.Kuvela ukuthi uNkk Mchunu wasoconga umyeni wakhe ngoba nakhu efuna ukuzuza amafa awadle nesoka elisha.Isolezwe Ngempelasonto labika kabanzi ngalesi sigameko. Lapho khona ilungu lomndeni lalikade ligeqa amagula likhuluma ngokuphatheka kabi komndeni.Laveza ukuthi umufi uyena owafundisa uNkk Mchunu waze wathola iziqu zobuthishela. Lakhala ngokuthi wayengazi umufi ukuthi usondeza inyoka ezomqhofoza ikhanda ngelinye ilanga."
    },
    {
        "content": "BAZOKWAZI ngoSepthemba ukuthi bayaluthola uxhaso lwamabhizinisi noma cha ababefake izicelo zoxhaso kwi-Operation Vula Fund.Lezi zindaba zivele ngesikhathi uMnyango wezokuThuthukiswa koMnotho, ezokuVakasha neMvelo KwaZulu-Natal wazisa abantu ngokuqhubekayo kulesi sikhwama.UNksz Mkhethi Sibisi obhekelele ezokuxhumana kulo mnyango uthe bathole izicelo eziwu-26 000 kanti njengamanje ziyacutshungulwa.Uthe bazokhipha imali maduze njengoba sebesesigabeni sokugcina sokuhlunga abazoxhaswa ngaphansi kwesigaba esibizwa ngo-tier 1 se-Operation Vula Fund eMkhanyakude. Lesi sigaba sizophothulwa ngo-Agasti 30.Ngonyaka odlule uhulumeni wayebeke eceleni uR191 million ukuxhasa osomabhizinisi ku-tier 1 we-Operation Vula. Kuxhaswa amabhizinisi adinga uxhaso luka-R50 000 nangaphansi. Uxhaso luyakhula ngokwezigaba kusukela ku-tier 1 kuya ku-tier 3.“Abafake izicelo zoxhaso ngaphansi kuka-tier 1 bazoqala ukwazisa ngemiphumela ngoSepthemba. Uma kushaya uSepthemba 30 bengaziswanga ukuthi izicelo zabo zihambe kanjani, kufanele bazi ukuthi izicelo zabo aziphumelelanga. Labo akade sebesayine izinkontileka nabathole amasheke bazothintwa uma sekuqala uhlelo lokukhishwa koxhaso,” kuchaza uNksz Sibisi.Uthe ukubhekwa kwezicelo eziku-tier 2 no-tier 3 kuyaqhubeka njengoba amathimba abo ecubungula zonke izicelo ezifakwe ngabantu baKwaZulu-Natal.Uxolisile ngokubambezela okube khona esho nokuthi bazoqhubeka nokwazisa abantu ngokwenzekayo njalo."
    },
    {
        "content": "KUZOCACA uma sekusayine uMengameli Cyril Ramaphosa ukuthi luzovelaphi uxhaso lomshwalense wezempilo kuleli, iNational Health Insurance (NHI). UNgqongqoshe weziMali uMnuz Enoch Godongwana uthe abakanqumi ukuthi izovelaphi imali yokuxhasa lo mshwalense.Okwamanje basalinde uRamaphosa ukuthi aqale asayine umthethosivivinywa wezempilo ukuze ube semthethweni.URamaphosa usekuveze izikhawu eziningi ukuthi maduzane uzowusayina lo mthethosivivinywa.“Uma sekusayiniwe sizobe sesihlwaya ukuthi sizoluthathaphi uxhaso lwalo mshwalense. Asingabazi ukuthi uRamaphosa uzowusayina lo mthethosivivinywa,” kusho uGodongwana.Ukusho lokhu ephendula imibuzo yamalungu ePhalamende njengoba abefuna ukwazi ukuthi imali yokuxhasa lo mshwalense izovelaphi njengoba izwe libhekene nenkinga yezikweletu.IPhalamende laphasisa umthethosivivinywa iNHI ngoDisemba nyakenye. UGodongwana uthe abantu bakhuluma indaba yokuthi kuzosetshenziswa imali yentela ukuxhasa lo mshwalense, okungelona neze iqiniso,“Angikaze ngisenze lesi simemezelo. Abantu nje abazisholo okwabo, into engingakaze ngiyenze leyo. Ngikhuluma ngendaba yentela kanye ngonyaka uma ngithula isabelomali.“Uma ngizokhuluma ngezinto ezithinta intela, ngizokwenza ngonyaka ozayo ngoFebhuwari uma sekuthulwa isabelomali sezwe,” kusho uGodongwana.Uthe akusho ngukuthi ziningi iziphakamiso ezithinta ukuxhaswa kwalo mshwalense.“Yingakho ngithi uma sekusayiniwe kwaba ngumthetho, ngizobe sengisebenza noMnyango wezeMpilo ukubheka izindlela ezahlukene zokuxhasa lo mshwalense.” Uveze ukuthi lo mshwalense uzoqala ngezikhawu ezahlukene. Ubalule nokuthi uhulumeni ufuna ukuqinisekisa ukuthi kukhona yonke ingqalasizinda efanele uma sekuqalwa ngalo mshwalense. “Sifuna le ngqalasizinda ibe sezingeni elifanele ngaphambi kokuqala indaba yalo mshwalense, ekugcineni izobakhona,” kusho uGodongwana.Uveze nokuthi akuzona zonke izikhungo zikahulumeni ezisesimweni esingesihle zokuthi kuqale lo mshwalense.Uthe uma sikhona isidingo bazosebenza nezikhungo ezizimele ukuqala lo luhlelo. Akulona futhi iqiniso ukuthi imali yalo mshwalense izofinyelela kuR1 trillion."
    },
    {
        "content": "INGCABHA isisele noMengameli Cyril Ramaphosa ukuthi asayine  uMthethosivivinywa, iBasic Laws Amendment Bill (BELA), ube ngumthetho njengoba wesekwe izifundazwe eziyisishiyagalombili eNdlini yoMkhandlu weziFundazwe ePhalamende, ngoLwesine.Isifundazwe iWestern Cape yisona kuphela esingawesekanga uMthethosivivinywa.Usihlalo wekomiti lezeMfundo, ubuChwepheshe, ezemiDlalo, ubuCiko namaSiko, uMnuz Mamagase Elleck Nchabeleng, ubuze abebemele izifundazwe ukuthi bayaweseka noma bayawuchitha lo Mthethosivivinywa.Abebemele lezi zifundazwe basho ngamunye  ukuthi bayalelwe ukuthi baweseke uMthethosivivinywa ngaphandle kowaseWestern Cape, oveze umyalelo wokuthi kumele uchithwe.UNchabeleng uthe ngenxa yokuthi ezifundazweni eziyisishiyagalolunye kuleli sinye esiwuchithile, kusho ukuthi uyasekwa ngoba zonke ezinye ziwesekile.“Siyabonga ngomsebenzi owenziwe kulo Mthethosivivinywa obalulekile. Ninqume ukuthi wesekwe uMthethosivivinywa siyayazi imibono yamanye amaqembu ngawo, futhi siyayihlonipha.” Kuzokhumbuleka ukuthi lo Mthethosivivinywa waphasiswa yiNational Assembly, wase udlulela kulo Mkhandlu weziFundazwe ukuze kulungiswe ezinye zezinto okwakukhalwe ngazo, ngaphambi kokuba uye kumengameli ukuze awusayine.Akuwona umthetho omusha njengoba uchibiyela umthetho wezikole ovele ukhona.Okuseqhulwini kuwona indaba yokuthi uGrade R abe yimpoqo kuleli, ukuvala unomphela ukusetshenziswa kwenduku, ukunikwa amandla inhloko yomnyango ukuthi inqume uma isikole sesigcwele nezilimi okumele zisebenze zokufunda ezikoleni.Okunye wukuthi kumele kubekwe imigomo ohlelweni lokufundela kwabafundi emakhaya.Okunye ngukuthi labo abazovimbela abafundi ukuthi baye ezikoleni kumele bagwetshwe yinkantolo.Amaqembu ahlukene okubalwa i-DA nezinhlangano zepolitiki okubalwa i-Freedom Front Plus, ziyawuchitha uMthethosivivinywa.Okukhalwa ngakho kakhulu ukuthi kumele kube abasekomitini lesikole abazonquma uma sesigcwele, izwi lokugcina kungabi elenhloko yomnyango.Lezi zinhlangano zikhala nangokuthi uhulumeni akanayo imali yokulungisa izinkinga ezibhekene nezemfundo ngakho ukuphoqa ukuthi uGrade R ube yimpoqo, kuzokwengeza omunye umthwalo.Selokhu yaqala eyokuchibiyela kwalo Mthethosivivinywa kukhulu ukuphikisana nawo njengoba ezinye izinhlangano zisabise ngokuthi zizoya nasenkantolo ngoba azihambisani nawo.Abawesekayo bona bathi liphume nobovu ngoba kukhona abazama ukuvimba ezinye izinhlanga ukuthi zifunde ezikoleni zabo ngokuthi kufundwe ngolimi oluthile nokuthi kuthiwe isikole sesigcwele ekubeni singagcwele."
    },
    {
        "content": "KUHLOSWE ukudala imisebenzi, kuliwe nokunqamuka kukagesi futhi kuthuthukiswe imiphakathi ngohlelo oluzocija ngamakhono intsha engu-6 000 eThekwini.IMeya yeTheku uMnuz Mxolisi Kaunda nabeKwaZulu-Natal Education Development Trust basayine isivumelwano sokusebenzisana ngoLwesihlanu.Sisayinwe esikhungweni iShukela Training Centre, eMount Edgecombe. Imeya ithi intsha izoqeqeshwa kulesi sikhungo esifundisa imisebenzi enhlobonhlobo.UKaunda uthe lo luhlelo lugxile kwezamandla ngakho-ke intsha izoqeqeshelwa ubuchwepheshe bama-solar.“Izozibeka emathubeni amahle ukuthi ithathwe yizimboni ezizimele nohulumeni usebenze kwezithinta ingqalasizinda kagesi.“Lo luhlelo luzokwenza intsha ibe yingxenye yohlelo lukamasipala lokuphehla ugesi kusetshenziswa indlela yesimanje” kusho uKaunda.Uthe ugesi ozotholakala kulindeleke ukuthi usetshenziswe ezikoleni, ezibhedlela nasemitholampilo nasemiphakathini.Uqhubeke ngokuthi kubalulekile ukuhlomisa intsha ngolwazi nangamakhono adingekayo, kwazise izwe libhekene nengwadla kagesi.“Ukuze izwe likwazi ukubhekana nenkinga kagesi, kubalulekile ukucija intsha ngamakhono ngoba yiyona eyikusasa la lelizwe. “Sijabule ngesivumelwano esisayindiwe esizodala amathuba emisebenzi angu-6 000 entsheni eyakhele iTheku,” kuchaza uKaunda.Isigaba sokuqala sohlelo kulindeleke ukuthi kufakwe ama-solar panels ne bio-gas digester ezikoleni.Uhlelo lwesibili kuthiwa luzogxila ezikhungweni zempilo bese kuthi olokugcina kufakwe amalambu azokhanyisa emalokishini nasemakhaya.UKaunda uthe lokhu kuzolekelela ekulweni nobugebengu ikakhulukazi uma ucishiwe ugesi ngenhloso yokuwonga.Uphethe ngokuthi intsha ayizoqeqeshelwa nje ukuthi uma isiqedile ifune imisebenzi kodwa bafuna uma isiqedile izimele ngokuvula amabhizinisi ayo iqashe abanye."
    },
    {
        "content": "INKANTOLO ibeke usuku ezolalela ngalo ubufakazi obuzokwethulwa iphoyisa elithweswe icala lokudubula ngoyaba lezinhlamvu libulale okuthiwa wayekade encike emotweni yalo.Kubekelwe uJuni 25 nonyaka ukuze uSergeant Sibonelo Christopher Shabangu abeke uhlangothi lwakhe ngokwenzeka.UShabangu ubekade evele eNkantolo yeMantshi yasePinetown ngoLwesithathu emini.Ungaphandle ngebheyili kaR5 000.Ummeli kaShabangu, uMnuz Andile Dakela phambilini watshela inkantolo ukuthi ummangalelwa wadubula ezivikela ngoba ebona ukuthi impilo yakhe isengcupheni.UDakela wathi uShabangu wayekade exabana nomufi, uMnuz Qaphela Mdima, ayekade emyalele ukuthi asuke emotweni yakhe anganciki.Isigameko senzeka ngaphandle kwendawo yobumnandi iCasa Blanca Lifestyle, eMolweni, eThekwini.Enkantolo bekade kukhona abantu baseMolweni abangaphuthi uma kuqulwa icala.UMdima wahlonzwa njengoseshonile emuva kokuthi ephuthunyiswe emtholampilo waKwaDabeka elimele kanzima.UMbuso usonge uhlelo lwawo lokubizwa ofakazi. "
    },
    {
        "content": "ZIZONEKELWA izwe enkantolo izitatimende zabamangalelwa kwelokubulawa kukaSenzo Meyiwa emuva kokuthi zamukelwe njengengxenye yobufakazi obuzobhekwa uma sekuqulwa icala.UMeyiwa owayeyintandokazi ye-Orlando Pirates neBafana Bafana, wadutshulwa wabulawa ekubo kwentombi yakhe uKelly Khumalo eVosloorus, eGauteng, ngo-2014. Kushushiswa abalisa abahlanu okuthiwa yibona abayisa uMeyiwa kwagoqanyawo bethengiwe.UMbuso umi ngezitatimende okuthiwa zasayinwa abamangalelwa ababili kuleli cala bevuma amacala belandisa abaphenyi ukusuka nokuhlala ngokufa kukaMeyiwa. Abamangalelwa bathi bavuma basayina izitatimende ngoba base bevuthiwe yisibhaxu samaphoyisa.Ummangalelwa wokuqala uMuzikawukhulelwa Sibiya nommangalelwa wesibili uBongani Ntanzi, kuthiwa yibona ababhala izitatimende. UNtanzi waze wathatha amaphoyisa eyowakhombisa kubo kaKelly lapho okwafela khona uMeyiwa.Abaphenyi bathi abamangalelwa badalula ngisho umqashi wabo owabanika itoho lokucoboshisa uMeyiwa futhi bakhokhelwa emuva kwalokho.Abamangalelwa bafaka isicelo sokuthi izitatimende zingemukelwa zichithwe ngoba zatholakala ngokungemthetho. UMbuso ubize ofakazi bawo abachaze kabanzi ngokuthathwa kwezitatimende kanti nabamangalelwa babize ababo. IJaji Ratha Makgotlheng likhiphe isinqumo salo izolo lichitha abamangalelwa esicelweni sabo. IJaji lithe liyazemukela izitatimende njengobufakazi obuzobhekwa uma sekuqulwa icala.“Emuva kokucubungula kabanzi bonke ubufakazi ngithole ukuthi ummangalelwa wokuqala wazivumela yena icala wabhala isitatimende ngokuthanda kwakhe. Ummangalelwa wesibili naye wazivumela ngokuthanda kwakhe futhi wayengaphoqiwe nokuyokhomba indawo yesigameko,’’ kusho iJaji.IJaji lithe ukwemukelwa kwezitatimende akusona isinqumo secala lonke kodwa kuyingxenye nje yecala. Kuvele nokuthi izitatimende zokuvuma amacala azisebenzi kwabanye abamangalelwa kodwa zisebenza kulabo abazibhalile kuphela.Ngesikhathi iJaji liqeda ukufunda isinqumo, kube sekutolikelwa abamangalelwa nokuthe uma bebuzwa ukuthi bayezwa yini bazibukela nje bangaphendula.UMshushisi woMbuso u-Advocate George Baloyi usemukele isinqumo wathi usezobiza ofakazi ukuze bazokwenaba kabanzi ngezitatimende zokuvunywa kwamacala.Ummeli wabamangalelwa uMnuz Sipho Ramosepele ucele ukuthi bangaqali bahanjiswe ejele abahlala kulona usafuna inguyazana nabo. Icala libuyela namuhla enkantolo."
    },
    {
        "content": "KUZOGAYWA amaphepha okuvota angu-90 million njengoba kubhekwe okhethweni lukazwelonke ngoMeyi 29. Umsebenzi wokugaya la maphepha uqala ngenyanga ezayo uze uphothulwe ngoMeyi.Lokhu kuvezwe yiPhini lesikhulu esiphezulu sekhomishini eyengamele ukhetho kuleli i-Independent Electoral Commission (IEC), uMnuz Masego Sheburi, ngesikhathi le khomishini ivele ngaphambi kwekomiti lasePhalamende.USheburi uthe  njengoba amaphepha okuvota ezobe emathathu kulolu khetho, bazogaya u-30 million iphepha ngalinye okwenza ukuthi esewonke abe ngu-90 million. Kuzobe kungokokuqala okhethweni ukuthi abangenele ukhetho ngokuzimela babe yingxenye yalo.“Sizogaya la maphepha ezikhungweni eziyisithupha kuleli. Asifuni ukuthi wonke umsebenzi wenziwe yinkampani eyodwa ngoba mkhulu kakhulu umsebenzi wokugaya amaphepha okuvota angu-90 million. Konke sekumi ngomumo mayelana nokugaywa kwalawa maphepha okuvota.”Uthe ngo-Ephreli 4 kuzokwenziwa uhlelo lokutomula iqembu elizobe liphezulu ephepheni lokuvota.“Sizotomula leli qembu elizobe liphezulu ephepheni lokuvota. Sizobe sesitomula nokuthi amanye amaqembu azoma kanjani kuleli phepha.” Uthe angu-370 amaqembu abhalisele ukhetho.Uveze nokuthi ngoLwesihlanu bazokwazisa amaqembu ngabantu azobajuba abavela ohlwini lwamanye amaqembu.“Sizonika amaqembu ithuba lokuthi afake elinye igama lomuntu ozongena esikhaleni salowo ozobe evela ohlwini lwelinye iqembu. Uma kungukuthi amaqembu awalisusi leli gama, kusho ukuthi uzovela ohlwini lwamaqembu ahlukene uma sekuvotwa kodwa uma sekwabiwa izihlalo, uzothola esisodwa hhayi eziningi. Sifuna ukuxwayisa amaqembu ukuthi akulona ithuba lokuthi ashintshe lonke uhlu alulethile kodwa ukushintsha afake elinye igama uma kungukuthi igama livela kolunye uhlu.” UMnuz Mawethu Mosery wekhomishini, uthe abangenele ukhetho ngokuzimela bazoba sohlwini olufanayo namaqembu.“Ngeke kube nokuhlukana kube nabangenela ukhetho ngokuzimela bodwa kanjalo namaqembu. Bonke bazobe behlangene endaweni eyodwa, ephepheni lokuvota,” kusho uMosery. USheburi uveze nokuthi ngesonto elizayo uMashi 26 noMashi 27, bazokhipha uhlu lwabantu amaqembu afolosa ngabo.“Ngo-Ephreli 10, ikhomishini izoshicilela uhlu lokugcina lwabazongenela ukhetho. Ilapho ke okuzobe sekucaca ukuthi bangaki abazongenela ukhetho ngokuzimela kanjalo namaqembu azobanga amavoti,” kusho uSheburi. Uveze nokuthi bakulindele ukuthi abazokhala ngaphansi okhethweni, bazozithethelela ngokuthi ukhetho belungakhululekile.“Njengoba sanda isibalo samaqembu angenela ukhetho kodwa kugcina ngokuthi kukhethwe ambalwa azoya ePhalamende naseziShayamthetho. Okhethweni lwango-1999 angu-26 amaqembu angenela ukhetho. Njalo uma kunokhetho, siyanda  isibalo samaqembu angenela ukhetho kodwa ambalwa avotelwayo. Manje angu-370 abhalisele ukhetho kodwa uthola ukuthi angu-13 avotelwayo, okwenza abasuke bekhale ngaphansi bese bekhala ngokuthi ukhetho belungakhululekile.” Ubalule nokuthi abasuke bemele amaqembu ezikhungweni zokuvota basheshe bahambe uma bebona ukuthi izinto azihambi kahle."
    },
    {
        "content": "BAZONGENA bashone emaphaketheni abantu baseNingizimu Afrika njengoba ikhuphukile intengo kagesi izolo ilanywa eduzane ekaphethroli.U-Eskom ukhuphule intengo kagesi ngo-12.74% onyakeni wezimali u-2024/25. Phakathi kwamabili namuhla intengo kaphethroli izonyuka ngo-67 cents ilitha.Mayelana nentengo kadizili, kulindeleke ikhuphuke ngo-3 cents ilitha maphakathi nezwe. Ezifundazweni ezigudle ulwandle yehle ngo-4 cents ilitha.Lokhu kukhuphuka kwentengo kaphethroli kuthiwa kubangelwa ukunyuka kwamanani emikhiqizo emhlabeni nokuba buthaka kwamandla erandi.USomnotho ozimele uSolwazi Bonke Dumisa ukhale ngakubize ngama-administered prices, okuyimali uhulumeni aba nezwi lokugcina kuyona okubalwa ama-rates, intengo kagesi nekaphethroli.UDumisa uthe ukunyuswa kwentengo kagesi kubonwa abantu ngento engathetheleleki ngoba kuyaqhubeka ukucishwa kukagesi ngenhloso yokuwonga.Uhlabe inkohlakalo egubuzele u-Eskom wathi ingakho lenkampani ephehla ugesi ngelahle ifuna imali ukuze ikwazi ukwenza umsebenzi wayo.UMnuz Layton Beard wakwa-Automobile Association uxwayise ngokuthi kuzoguga iphakethe kubashayeli bezimoto.UBeard uthe ukunyuka kwentengo kaphethroli kusasa kungase kwelanywe okunye maduze.“Okubi ukuthi amaholo abasebenzi awakhushulwa alingane nentengo kaphethroli ekhuphuka njalo. Ukukhushulwa kwentengo kungagcina sekunyusa nemali yokugibela kwizithuthi zomphakathi,” kusho uBeard.Ukhale ngokuthi kumanje abathengi bathwele ijoka ngenxa yokumba eqolo kwamanani ezinto ezitolo.UBeard ukhuthaze abashayeli ukuthi basebenzise izindlela eziphusile zokonga imali njengokuthi bacele kubaqashi ukuba basebenze ezinye izinsuku besemakhaya uma kwenzeka.“Uma usebenzisa imoto yakho kancane, lokho kuzokongela uphethroli ugcine usebenzisa imali encane,” kuphetha uBeard."
    },
    {
        "content": "ZIZOJIKA izinto embukisweni omkhulukazi wemfashini eNingizimu Afrika, iSA Fashion Week, njengoba kwethulwa isigaba esibizwa nge-Walk Your Worth esizohlonipha abesifazane abenza izinto zenzeke emikhakheni ehlukene.Lo mbukiso, ozoba ngo-Ephreli 19 eMall of Africa, uza emuva kwesithangami sokucobelelana ngolwazi ebesisakazwa kwi-You Tube esibizwa ngeTalk Your Worth nayo ebikhiqizwa yi-L’Oréal Paris.Le nkampani yezimonyo isanda kumemezela umlingisi wakuleli ozinze phesheya, uThuso Mbedu, njengenxusa layo laseSub-Sahara Africa.Esitatimendeni esithunyelwe kwabezindaba, iL'Oréal Paris ithe kuzobe kukhangisa osaziwayo embukisweni we-Walk Your Worth okubalwa kubo uBonang Matheba, uMiss SA uNatasha Joubert noThembi Seete.Kulo mbukiso we-Walk Your Worth iL’Oréal Paris isebenzisana nelebuli yemfashini, iBiji La Maison de Couture, okuyiyona ezobe yenze imisiko esezingeni.“Sengenze into engiyithandayo iminyaka ewu-30 futhi ngiyajabula ukuthi ngizobe ngisebenzisana neL’Oréal Paris ne-SA Fashion Week kulo mbukiso we-Walk Your Worth. Yonke imisiko izobe ibuveza obala ubuhle balabo abazobe beyikhangisa,” kusho uBiji Gibbs.U-Ayanda Mackay, obhekelele ezokukhangiswa kwe-L'Oréal Paris, uthe bayinkampani ebhekelele abesifazane futhi ezimisele ukufukula abesifazane.“Sizimisele ukuthi lo mbukiso ube ngeminye ehamba phambili e-Afrika lapho kuzocaca ukuthi iL’Oréal izibophezele ekunikezeni bonke abesifazane amathuba nokubafukula,” kusho u-Ayanda."
    },
    {
        "content": "AKEKHO ozolahlekelwa wumsebenzi njengoba sekuhlanganiswe izikhungo ezine zikahulumeni zaba yizikhungo ezimbili.UMphathiswa wezokuThuthukiswa koMnotho, ezokuVakasha neMvelo KwaZulu-Natal, uMfu Musa Zondi, wethule ngokusemthethweni i-KZN Economic Regulatory Authority (KZNERA) esungulwe emuva kokuhlanganiswa kwe-KZN Liqour Authority ne-KZN Gaming and Betting Board.Ubuye wathula ngokusemthethweni iKwaZulu-Natal Tourism and Film Authority (KZNTAFA) esungulwe emuva kokuhlanganiswa kwe-Tourism KwaZulu-Natal ne-KZN Film Commission.Uthe indlela abalwenze ngayo uhlelo lokuhlanganisa lezi zikhungo akekho ozolahlekelwa wumsebenzi ngoba abantu bafakwe ezikhaleni ezihambisana namakhono abo.“Ukuhlanganiswa kwalezi zikhungo kusho ukuthi sizokonga izigidi zamaRandi emaholweni futhi senze umsebenzi ngokushesha. Lezi yizikhungo ezibalulekile ekudaleni amathuba omsebenzi nasekuthuthukiseni umnotho waKwaZulu-Natal. Okuhle wukuthi akekho olahlekelwe wumsebenzi njengoba senza lolu hlelo olwaqala ngo-2015,” kusho uZondi.Uthe kuthathe isikhathi eside ukuhlanganisa lezi zikhungo ngenxa yokuthi abantu bebenexhala lokuthi kungalahleka umsebenzi.Ukhumbuze abaqokiwe ukuphatha lezi zikhungo ukuba bayizisebenzi zomphakathi ngakho kufanele balethe impilo engcono kubantu.Ubalule ukuthi kwesinye isikhathi abantu abasebenzayo baye bangaboni ukuthi kukhona abantu abampofu abadinga usizo, wathi akufanele abanotho bakhohlwe wusizi lwabampofu.UNkk Mbali Myeni ongusihlalo we-KZNERA, uthe ngesikhathi kuqala uhlelo lokuhlanganiswa kwezikhungo zikahulumeni kwakukhona abathukile ngoba bengazi ukuthi bazothinteka kanjani kodwa manje bayabona ukuthi lesi sinyathelo siyawenza umqondo.Uthe ngeke bakhiphe amalayisensi kuphela kodwa bazoqinisekisa ukuthi zonke izinhlanga zakuleli ziyangena kule mikhakha abayibhekelele.UMnuz Paulos Ngcobo oyilungu lebhodi le-KZNTAFA, uthe bafuna iKwaZulu-Natal ihehe izivakashi nabazokwenza amafilimu e-Afrika. Lo msebenzi uthe uzokwenzeka kahle njengoba sekuhlanganiswe ezokuvakasha namafilimu.Okwamanje lezi zikhungo zinezikhulu eziphezulu ezisabambile eseKZNTAFA nguMnuz Sibusiso Gumbi kanti eseKZNERA nguNksz Portia Baloyi.IKwaZulu-Natal Growth Fund isibizwa ngeKZN Growth Fund Agency, usihlalo webhodi layo nguDkt Cassius Lubisi, isikhulu esisabambile nguNksz Tshidi Ikaneng.IMoses Kotane Research Institute iyona esizogxila ocwaningweni lwezomnotho, usihlalo weBhodi nguMnuz Thinta Cibane, isikhulu esiphezulu ngu-Dkt Thandeka Ellenson, esisabambile ngu-Adv Thembelihle Mapipa."
    },
    {
        "content": "KUBHEKWE inzuzo elinganiselwa ku-R203 million emnothweni wedolobha iTheku ngengqungquthela yezinsuku ezinhlanu yokuhweba nokwakha ubudlelwano bokusebenzisana, i-reSURGEnce Conference, eqala ngoLwesithathu ize iphethwe ngeSonto.Lokho kushiwo yiMeya yeTheku, uMnuz Cyril Xaba, emcimbini wokwethula le ngqungquthela ngokusemthethweni obuse-Inkosi Albert Luthuli International Convention Centre (ICC), eThekwini, nokuyilapho ezokwenzelwa khona.UXaba uthe balindele izihambeli ezingaphezu kuka-8 580 kule ngqungquthela esungulwe yinhlangano yabezenkolo yaseMelika, iChristian Times Global, ngoba ibona ithuba lokutshala imali eThekwini ukufukula abantu abadingayo. “Lokhu kuzosiza ukufukula umnotho wedolobha njengoba kwande isibalo sabantu abazolala emahhotela kusukela ngoJulayi 14 kuya kuJulayi 23, futhi sibheke ukuthi kwakhiwe amathuba omsebenzi angaphezu kwa-700 ngayo,” kusho uXaba.Kuzodingidwa izihloko ezahlukene kubalwa ezokuhwebelana, ukutshala imali, ukuhlela imicimbi, ukuqala nokuchumisa amabhizinisi, ezolimo nezempilo. Izivakashi zizobe ziqhamuka emazweni omhlaba okukhona kuwona iMelika, Jamaica, Zambia, Zimbabwe, Uganda, Kenya, Cameroon and nezaseKapa imbala lapha ezweni.Kwizikhulumi kuzobe kukhona owayeyisekela likamengameli waseZambia, uDkt Nevers Mumba, u-Ayo Tometi we#BlackLivesMatter, u-Adriene Nicole, Voza Rivers oyi-Executive Producer we-New Heritage Theatre noDkt Alexander Chisango we-World Economic Congress, ukukha nje phezulu. Imeya ithe le ngqungquthela izosiza osomabhizinisi abasafufusa abazokhangisa ngamabhizinisi abo ehlukene ngoJulayi 18 no-19, kube kuqhubeka izingxoxo zengqungquthela ezizosiza ngamasu okufukulana nokuthuthukisana emikhakheni eyahlukene. NgoMgqibelo, kuzoba nomcimbi womculo wokholo iResurgence Gospel Fest ozobe ugabe ngezihlabani zaseMelika, oShirley Caesar noHezekiah Walker, behambisana nabakuleli zwe oDumi Mkokstad, Ayanda Ntanzi, Xolly Mncwango noMnqobi Nxumalo.Isiqubulo sengqungquthela sithi Moving The Needle Forward Towards Economic Emancipation,  izosongwa ngomcimbi wemvuselelo i-Economic Revival Africa Arise Worship."
    },
    {
        "content": "KUNXUSWA abashayeli ukuba bahlele kahle izindlela zabo uma bezohambela ngasoPhongolo ngesonto elizayo njengoba kulindeleke ukuba kuvalwe umgwaqo uN2.Ukuvalwa kukathelawayeka uN2 oPhongolo kuyingenye yokuqhubeka komsebenzi wokuthuthukisa ingqalasizinda ebhulohweni iPongola River Bridge (B42).AbeSanral bathi ngenxa yokwakhiwa komgoqo kakhonkolo ebhulohweni, kuzoqalwa ukuvalwa kwesikhashana komzila ngokusetshenziswa kohlelo lokuba zidedelane izimoto ukuze zihambe ngendlela.Izinsuku zokuvalwa komgwaqo zimi kanje:26 Agasti 2024 (uma ubheke eNingizimu) kusukela ngo-09h00 kuya ku-14h0028 Agasti 2024 (uma ubheke eNingizimu) kusukela ngo-09h00 kuya ku-14h0030 Agasti 2024 (uma ubheke eNingizimu) kusukela ngo-09h00 kuya ku-14h00“Sinxusa abasebenzisi bomgwaqo ukuthi balandele izimpawu zomgwaqo kanye nejuybane  elinqunyiwe uma beza noma behamba endaweni okwakhiwa kuyo,” kusho uSerisha Sukraj, oyi-Eastern Region Project Manager, eSanral."
    },
    {
        "content": "KUNGASE kuphazamiseke ukukhokhwa kwesondlo sezingane uma kuphela inyanga njengoba uMnyango wezoBulungiswa uveze ukuthi izigebengu zizame ukweba imali zisebenzisa i-internet.Esitatimendeni sabezindaba, uMnyango wezoBulungiswa uveze ukuthi izigebengu zingene ohlelweni lokukhokhwa kwemali yesondlo zashintsha imininingwane yabantu okufanele bathole isondlo zafaka eyazo.Lokhu kuholele ekutheni umnyango ulumise uhlelo lokukhokhwa kwezibonelelo olujwayelekile ukuze kuliwe nalobu bugebengu.Uthe usubikele izinhlaka zomthetho okuyizona eziphenyayo ngalolu daba.Okwamanje abahola izibonelelo zikahulumeni bacelwe ukuba baye ezinkantolo ukuze bakwazi ukuthola imali yabo.Esitatimendeni, uNksz Kgalalelo Masibi uthe imali izotholakala kuzo zonke izinkantolo zakuleli ukuze abahola isondlo bengeke bahlupheke.Ubuye wakuveza ukuthi bayaxoxisana nezinye izinhlaka okubalwa kuzo namabhange ukuze kungagcwali imali eningi ezinkantolo.Ezinkundleni zokuxhumana abesifazane abathola isondlo sezingane bathe ubuhixihixi buqale ngoMeyi 15 kanti abanalo ithemba lokuthi uma kuphela inyanga wonke umuntu uzoyithola imali.Omunye ocele ukungadalulwa, ngoba esabela ukuthi ngeke ayithole imali uma eseya enkantolo, uthe akusikona okokuqala izigebengu zizama ukweba imali ngakho umnyango kufanele ube nezinhlelo ezifana nezamabhange zokuvikela imininingwane yabathola isondlo sezingane.Ucele ukuthi imali ifakwe kuma-akhawunti abantu asebhange, ingavayi ohlelweni lwekhompyutha lomnyango ngoba izigebengu zihlasela lona njalo."
    },
    {
        "content": "KUZOPHAZAMISEKA ukuthunyelwa kwamanzi ezindaweni ezikuMasipala weTheku nakuMasipala wasoGwini. Lokhu kudalwa wukuthi inhlangano ephakela omasipala baKwaZulu-Natal ngamanzi, UMngeni-uThukela Water uzothatha amanzi amaningi kwisiphehlimanzi saseWiggins Water Works bese edluliselwa kwisiphehlimanzi esiphakela izindawo eziseNingizimu, iSouth Coast Water Pump Station.Lo msebenzi uqalwe ngoLwesihlanu 10 kuMeyi uzoqhubeka kuze kushaye uMgqibelo wango-18 Meyi 2024. Kuhloswe ukuthi kukhushulwe umthamo wamanzi ophakelwa izindawo eziseNingizimu neTheku  nasoGwini.AboMngeni-uThukela Water nabakuMasipala weTheku baveze ukuthi izinkinga zamanzi eNingizimu zaqala mhla kulimala ipayipi elikhulu elihambisa amanzi ngasekuqaleni konyaka. Kuze kube yimanje kusazanywa imizamo yokuzixazulula.UMngeni-uThukela Water unxusa umphakathi ukuba usebenzise amanzi ngokonga ukuze kukwazi ukuthi kusheshwe kudlulwe kulesi simo futhi kuqinisekiswe ukuthi wonke umuntu uyawathola amanzi.Izindawo ezithintekayo ngaphansi kwaloluhlelo lokuphuthunyiswa kokulethwa kwamanzi ileziKuMasipala weThekuAmanzimtoti, Almond, Kingsburgh, Doonside, Illovo Beach, Panorama Park, Umgababa, Mgobhozini, Mfume, KwaSoni, Mshiwase, Nkwali, Lovu, Bhekulwandle, KwaMakhutha, Mkhazini, Ezimbokodweni, KwaFakazi, KwaMgendwa, Mahlathini, Ohlongeni, eKuphileni, Adams Mission, Umnini, Danganyana, Magabheni, Dlambula, Ehlanzeni, Thoyane, Umkhomazi, Clansthal, Craigeburn, Amahlongwa, Amalundi, Crowder Farm nase MalukaziKuMasipala UguScottburgh, Freeland Park, Mahlongwa, Mandawe, Park Rynie, Pennington kanye nezindawo eziphakelwa isiphehlimanzi Umzinto Treatment Plant."
    },
    {
        "content": "KUZOTHATHA izinsuku ezinhlanu kuya kweziyisikhombisa ukuthi ukuphakelwa kwamanzi ezindaweni eziseNyakatho yeTheku kubuyele esimeni esijwayelekile.Lokhu kushiwo iMeya yeTheku, uMnuz Cyril Xaba,  izolo esithangamini nabezindaba lapho ebazisa khona izakhamuzi zakuleli dolobha ngokuqhubekayo ngezinselelo eziholela ekutheni umphakathi ohlala  kulezi zindawo ungabi nawo amanzi aphuma kompompi.Sekuphele amasonto amabili kuya kwamathathu umphakathi wakwezinye izindawo ungenawo amanzi aphuma kompompi.UXaba uthe ipayipi elikhulu elingu-15 diametres  elenza umsebenzi omkhulu ukuze umphakathi wakulezi zindawo uthole amanzi okwamanje alikasebenzi.Uqhube wathi uMnyango wezaManzi, wazisiwe ngenkinga yolwelwesi oluluhlaza oluvale izihluzi zamanzi edamini i-Albert Falls,  osekuze kwaholela ekutheni nedamu eliphakelwa isikhungo esihlanza amanzi iDurban Hieghts Water Treatment Works, ibe nenkinga yalolu lwelwesi.Uthe njengoba kusalungiswa isimo uMasipala weTheku usukhiphe amaloli amanzi angu-228,  ukuze aphakele umphakathi ohlala ezindaweni ezithintekayo ngamanzi.Izindawo ezithintekayo kubalwa, iNewlands, Verulam, Ntuzuma, KwaMashu, Phoenix, Umhlanga nezinye.Uthe isikhungo esiphakela amanzi uMgeni-uThukela sisebenzisa izindlela eziningi ezihlanganisa ukudonswa kwamanzi adlule edamini iNegle nelaseNanda ahlanzwe.\"Ngaphambi kokuthi kube nolwelwesi oludale ukuthi amanzi ashode kulezi zindawo umasipala ubuvele unezinselelo zawo ebezenza eminye imiphakathi ingawatholi amanzi ngendlela.  Lezo zinselelo zisalungiswa,\" kusho uXaba.Uthe isisombululo esiphelele balindele ukuthi silethwe idamu elakhiwayo eliseMkhomazi okulindeleke ukuthi liqale ukusebenza ngo-2032 kodwa zikhona ezinye izisombululo zesikhashana abanazo.Uthe njengoba sekusondele isikhathi sokuzijabulisa, umasipala usiqaphile isimo sokungcola kwamabhishi,  ngokuthi kulungiswe amapayipi ahambisa indle nezikhungo eziyihlanzayo ukuze kuqinisekiswe ukuthi ayikapakeli olwandle.UXaba ubuye wamemezela ukuthi kuzoba nophiko olubhekele ukufundwa kwamamitha amanzi nogesi,  oluzokwenza ukuthi kube lula ukuthi kuxazululwe izinkinga ezibhekana nomphakathi, oluzoqala ukusebenza ngokuphelele ngoNovemba. “Sifuna kulungiseke inselelo yokuthi amakhasimende agcine engazi ukuthi abhekana nobani ngezinkinga zawo ezithinta ukufundwa kwamamitha angakhonjwa ngapha nangapha.” "
    },
    {
        "content": "KULINDELEKE ukuthi iNkantolo eNkulu yaseThekwini, ihlukanise inhloko nesixhanti ikhiphe isinqumo ngombango wophawu lweqembu uMkhonto weSizwe. Icala lombango wophawu belusenkantolo ngoMashi, kwenziwa izethulo sase sigodlwa isinqumo.I-ANC imangalele iMK izigaba ezehlukene iyisola ngokweba igama nophawu lwayo yenza ngalo iqembu ezongenela ngalo ukhetho. Izwe libheke okhethweni lukazwelonke oluzoba ngoMeyi 29, nonyaka nolubhekwe ngabomvu.IMK yiqembu elisha elethulwe nguZuma ngoDisemba, wonyaka odlule. UZuma ememezela leli qembu wathi ngeke esayivotela i-ANC kodwa usehamba noMkhonto weSizwe, azowukhankasela. Kulezi zinsuku uZuma uphansi phezulu ukhankasela iqembu elisha.I-ANC ibifake udaba eNkantolo yezoKhetho ikhononda ngesinqumo se-IEC sokubhalisa iMK njengeqembu elizongenela ukhetho. Ikhale ngaphansi i-ANC, kulelo cala inkantolo yavuna iMK.I-IEC yamemezela ukuthi uZuma ngeke akwazi ukuba sohlwini lwabazoya ePhalamende, ngenxa yokuthi walahlwa yicala lobugebengu, wagwetshwa. I-MK iye enkantolo yafika yalunqoba udaba kodwa abe-IEC, bathe balufaka eNkantolo yoMthethosisekelo.Phezu kwalawo macala kukhona eliseThekwini, lapho i-ANC imangalele iMK ngophawu lwayo nokuyilona okuzophuma isinqumo ngalo ngoMsombuluko.UMkhonto weSizwe kwakuwuphiko lwe-ANC lwezempi olwasungulwa ngoDisemba 1961, ngenholso yokubhekana nohulumeni wobandlululo. Lo mbutho wezempi wahlakazwa ngoDisemba 1993, ngesikhathi  izwe selizongena embusweni wentando yeningi.Abe-MK bakhiphe isaziso sokuthi bazobe bephume ngobuningi babo beyothamela isinqumo senkantolo. Abalandeli beMK bavame ukuphuma ngobuningi beyokweseka iqembu labo enkantolo noZuma uba khona."
    },
    {
        "content": "UMPHATHISWA wezeZimali KwaZulu-Natal, uMnuz Francios Rodgers, ufunge wagomela ukuthi kuzophela nya ukusaphazwa kwemali ezintweni ezingahlelelwe kuhulumeni waKwaZulu-Natal.URodgers uthembise ukukuqapha ngelokhozi ukusetshenziswa kwemali kuhulumeni wesifundazwe.Ukusho lokhu emva kokwethula kabusha isabelomali sesifundazwe esingu-R150 billion, esiShayamthetho.URodgers uthe  izikhathi esiphila kuzo zidinga ukuthi iminyango kahulumeni ibophe izifociya.“Asikwazi ukuvele sisebenzise imali ezintweni ebesingazihlelelanga. Kufanele sikuqaphe lokhu. Kuzokuba umsebenzi wami ukuba  iphoyisa elizogada ukusetshenziswa kwemali. Ngizokwenza isiqiniseko sokuthi imali ayimoshwa. Kufanele sibekezele, sizophuma maduze kule simo esikuso.”URodgers uthe bafuna ukuthi zithathelwe izinyathelo izikhulu zeminyango kahulumeni eziphula imigomo.“Izinto engihlale ngizisho ukuthi kufanele sakhe uhulumeni osebenza ngokuthembeka. Ukuze uhulumeni usebenze ngokuthembeka, kufanele kube nemigomo ebekiwe okufanele ilandelwe yiwo wonke umuntu. Njengoba kunemigomo elawula ukusetshenziswa kwemali kahulumeni, kufanele senze isiqiniseko sokuthi le migomo iyalandelwa.“Njengohulumeni omusha, kufanele senze izinto ngendlela ehlukile. Kulo hulumeni kufanele senze isiqiniseko sokuthi imigomo iyalandelwa. Kufanele senze isiqiniseko sokuthi bathathelwa izinyathelo abamoshe imali. Akufanele sitotose abantu abaphula imithetho. Ngizokuba owokuqala ukubathathela izinyathelo abaphula umthetho.”URodgers ukhulume ngezingxoxo zokuthi ezinye izinkampani zikahulumeni ezenza inzuzo zifakwe emnyangweni wakhe.URodgers uthe ngesikhathi kunezingxoxo zokubusa ngokubambisana kwaba nesiphakamiso sokuthi izinkampani ezifana nezeMvelo KZN Wildlife, Sharks Board, Liqour Board, neGaming and Betting Board, zifakwe emnyangweni wakhe.Lezi zinkampani ziseMnyangweni wezokuThuthukiswa koMnotho nokoNgiwa kweMvelo.“Lezo zingxoxo azikaphothulwa.”Ephawula ngezeMvelo KZN Wildlife, uthe le nkampani kufanele ibhukule ukuze yenze imali, ingathembeli kuhulumeni.“Into engihlale ngiyisho kwabezeMvelo ukuthi kufanele bazi ukuthi yini inhloso yezeMvelo. Akuwona umsebenzi kahulumeni ukwenza amabhizinsi ezokungcebeleka. Into okufanele siyibheke kakhulu ukunakekela izilwane nezithelo ezitholakala ezindaweni eziphethwe ezeMvelo. Akhona amaqhinga okwenza imali esesiqalile ukuwabona esebenza.”"
    },
    {
        "content": "Zizoqashwa ngelokhozi izikhungo ezibalelwa ku-500 zokuvota kuleli ngamaphoyisa ngosuku lokhetho.Lokhu kuvezwe nguNgqongqoshe wamaPhoyisa uMnuz Bheki Cele ngesikhathi ekhuluma nabezindaba esithangamini sethimba longqongqoshe ababhekele ukuphepha abebekhuluma ngamalungiselelo okhetho, ePitoli.UCele uthe ezikhungweni ezibalelwa ku-23 000 zokuvota, ezingu-500 abazoziqapha ngelokhozi.“Sizoqapha yonke indawo kodwa bese sigxila kulezi ezingu-500 ngenxa yokuthi yizona okungase kube nezinto ezingenzeka.“Abazophambana nomthetho ngeke sinanaze ukubavalela. Abantu banelungelo lokubhikisha kodwa lokhu kumele bakwenze belandela umthetho,” kusho uCele.Uthe ngeke aziveze izibalo zamaphoyisa azojutshwa okhethweni ngoMeyi 29.“Engingakusho wukuthi azobe enele amaphoyisa azobe ejutshiwe. Sifuna abantu bakhululeke ngosuku lokuvota ngoba akukho okubi okuzokwenzeka,” esho. Uveze nokuthi bahlangane nabo bonke abaphathi beziteshi zamaphoyisa njengoba kuzovotwa.Kulesi sithangami kuvele nokuthi yonke into isimi ngomumo mayelana namalungiselelo okhetho.Kuvele nokuthi uhlelo lwezokuphepha luzobuyekezwa njalo uma kunesidingo. "
    },
    {
        "content": "ITSHE lizogaya ngomunye umhlathi ezikhungweni zoMnyango wezaseKhaya kufika ungqongqoshe omusha othi kumele iphele indaba yolayini abade nokuthi njalo kuthiwe imishini ayisebenzi.UDkt Leon Schreiber, ophuma kwiDemocratic Alliance, usho kanje eqeda kufungiswa ukuba wungqongqoshe walo mnyango eCape Town.Uthe abantu bakuleli abehlise amaphaphu mayelana nomazisi oyibhukwana eliluhlaza ngoba awukazoqedwa. Usho lokhu nje ngeledlule kusabalale imibiko ebithi sekuyaphela ngalolu hlobo lukamazisi njengoba lo Mnyango usufuna ukuthi bonke abantu babe nomazisi oyikhadi. “Yize kunjalo kodwa siyabakhuthaza abantu ukuthi bathole omazisi abangamakhadi (smart IDs) okungewona umqansa ukuwuthola,” kusho uSchreiber.Ube esethi igeja ensimini, ufuna ukubona kuphuculwa indlela amahhovisi alo mnyango enza ngayo umsebenzi.Ufuna kuqedwe olayini abade ababonakala ezikhungweni zalo mnyango. Ufuna nokuthi abantu balujwayele uhlelo lokufaka izicelo usebenzisa ikhompyutha.“Kuzomele iphele le nto yokuthi imishini ayisebenzi (i-offline). Mina njengongqongqoshe ngifuna ukuthi isebenze (imishini). Kumanje sixoxisana nezinye izinhlaka ukuze siqinisekise ukuthi imishini yethu ihlale isebenza ngaso sonke isikhathi,” kusho uSchreiber.Uyichithile imibiko esanda kusabalala ngaye ukuthi ungowaseZimbabwe.Uthe yena akaze awubeke umcondo wakhe eZimbabwe, uzalelwe eNingizimu Afrika wakhulela khona.Uveze nokuthi uyafisa ukuvakasha kulelizwe elingumakhelwane namanye  emhlabeni angakaze aye kuwona.“Izindaba ezingelona iqiniso ukuthi mina ngingowaseZimbabwe. Ngisho ikhomishana yokhetho i-IEC ayikuvumeli ukuthi ube yilungu lePhalamende uma ungeyena owaseNingizimu Afrika,” kuchaza ungqongqoshe.Uchaze ubumqoka bomnyango aphathiswe wona empilweni yomuntu wathi iwona oqinisekisayo ukuthi uyisakhamuzi.Uqhube wathi umuntu uyaxhumana nalo mnyango cishe impilo yakhe yonke kusukela ezalwa enzelwa isitifiketi noma esedlulile emhlabeni enzelwe esokufa."
    },
    {
        "content": "INHLOKO yamaJaji kuleli uRaymond Zondo, ithe kuzoqhubeka ukufungiswa kwamalungu ePhalamende noma kuthiwa kunamalungu adube umhlangano. UZondo uthe kulo mhlangano wokuqala wePhalamende okumele uhlale ezinsukwini ezingu-14 kwamenyezelwa imiphumela yokhetho, kuzokhethwa uSomlomo nomengameli wezwe. Uthe umhlangano uyoqhubeka uma sivuma isibalo samalungu angekho ngenxa yezizathu ezithile. “Uma nje isibalo samalungu ePhalamende senele, siyoqhubeka nomsebenzi wokufungisa amalungu ePhalamende. Umsebenzi obaluleke kakhulu ezweni ngoba kukhethwa usomlomo wePhalamende, umengameli wezwe, kanjalo nosihlalo woMkhandlu weziFundazwe,” kusho uZondo.Ukusho lokhu eKapa ekhuluma nezintatheli kulandela ukuthola uhlu kwiKhomishini yezoKhetho lwamalungu amasha ePhalamende naweziShayamthetho azofungiswa maduzane.Uveze lokhu nje iqembu eliholwa owayengumengameli wezwe uJacob Zuma, Umkhonto weSizwe, lisabise ukuthi lingase lidube lo mhlangano wokuqala wePhalamende lapho kuvotelwa khona lezi zikhundla, ngenxa yokuthi aleneme ngendlela ikhomishini yezokhetho ebhekelele ngayo izikhalo zamaqembu.Ongoti kwezoMthethosisekelo bathe ukuduba kweMK ukuthamela lo mhlangano ngeke kumise ukuhlala kwePhalamende ngoba likhona noma lingekho leli qembu isibalo samalungu adingekayo ukuze kuqhubeke umhlangano sizohlangana.“Umsebenzi obalulekile lo ozokwenziwa amajaji. Ikhona imigomo esishicilelwe okumele ilandelwe uma sekufungiswa la malungu. Kuzobe kuvuleka isahluko esisha ezweni,” kusho uZondo. Usihlalo wekhomishini yezokhetho, uMnuz Mosotho Moepya, uthe siyaqhubeka nokwanda isibalo samalungu ePhalamende naweziShayamthetho angabesifazane.Uthe u-43.5% wamalungu ePhalamende akhethiwe, abesifazane, abesilisa benza u-56.5%.Uveze ukuthi iningi lamalungu akhethiwe aphakathi kweminyaka u-40 kuya ku-59.Abaneminyaka engu-20 kuya ku-29 angu-12, aphakathi kuka-30 weminyaka no-39 abengu-67.Aneminyaka engu-40 kuya ku-49 angu-110, aneminyaka ephakathi kuka-50 kuya ku-59 abengu-110. Aneminyaka engu-60 kuya ku-69 angu-90, kuthi aneminyaka engu-70 angu-11. “Umsebenzi wekhomishini ukuqinisekisa ukuthi sibamba ukhetho, kukhethwe abantu abazohola izwe. Siwenza lo msebenzi ngaphandle kokuchema nokwenzelela. Uhlu esiludluliselayo liveza umbono wabantu bakuleli,” kusho uMoepya.UZondo uthe njengoba sebethole uhlu sebeyazi ukuthi obani abantu abajutshiwe.“Mkhulu umsebenzi ebese siwenzile ukulungiselela amalungu amasha. Okunye kwakho ukwenza imigomo ezolandelwa kanjalo nokuqoka abazongimela ezifundazweni uma sekufungiswa amalungu eziShayamthetho,” kusho uZondo.Uthe konke abakwenzayo balandela uMthethosisekelo wezwe."
    },
    {
        "content": "KUZOTSHALWA amaphoyisa engeziwe ezikhungweni zokuvota ezisezindaweni osekuke kwabikwa izigameko zokungabekezelelani kwezepolitiki KwaZulu-Natal, ukuqinisekisa ukuthi amalungu omphakathi avota ngenkululeko nangaphandle kokwesaba.Lokhu kuvele enkulumweni kaMphathiswa wezokuThutha ukuPhepha nokuXhumana koMphakathi kulesi sifundazwe, uMnuz Sipho Hlomuka esithangamini nabezindaba eThekwini, okuthiwa bekuhloswe ngaso ukunekela umphakathi ngamalungiselelo amaphoyisa esifundazwe ukuqinisekisa ukuthula okhethweni likazwelonke nezifundazwe, ngesonto elizayo.KwaNongoma ngenye yezindawo okuthiwa zizoqiniswa ngokwengeziwe ezokuphepha, njengoba inomlando ongemuhle wokubulawa kosopolitiki.UHlomuka uthe evile ku-17 000 amaphoyisa nabanye bezinhlaka zezokuphepha, abazobe betshalwe kuzona zonke izikhungo zokuvotisa esifundazweni.“Zonke izikhungo okuzovotelwa kuzo sezibhekisisiwe nangendlela okumele ezokuphepha zimiswe ngakhona kuleso naleso sikhungo. Njengoba ukuvota ngokukhethekile kuzoqala ngoMeyi 27 no-28, sesikulungele. Uhlelo lwethu ukuthi siqinisekise ukuthi zonke izikhungo zivikelwe nabasebenzi bekhomishini yezokhetho i-Independent Electoral Commission,“ usho kanje.Uthe angu-1 008 amavolontiya azolekelela ukulwa nobugebengu ajutshwe wuphiko lomnyango aphathiswe wona.Uthe kunamathimba alwa nobugebengu azohlala evivele ukuthi uma kunesigijimi esixwayisa ngokwenzeka endaweni ethile, anikele khona ngokushesha. UHlomuka uphinde waveza ukuthi kuzoba nezinkantolo eziyisipesheli ezizohlalela amacala aphuthumayo enenzeka ngesikhathi kuqhubeka ukhetho ukuqinisekisa ukuthi axazululwa ngokushesha.Uthe kunekomiti elihlanganisa wonke amaqembu ezepolitiki ukuqinisekisa ukuthi kuyabhekwana nezimo ezingaphazamisa uzinzo esifundazweni, kanti liyahlangana njalo ukubhekana nalezi zimo.Zingu-4 974 izikhungo zokuvotisa esifundazweni. Nakuba lesi sifundazwe sivakashelwa kakhulu amaqembu ezepolitiki ehlukene ukunxenxa amavoti, uHlomuka uthe kunenhlansi yokubekezelelana kwezepolitiki kwazise kuze kube manje njengoba zingeziningi izigameko ezibikiwe zodlame.  Uxwayise abasabalalisa izinto ezingamanga ezingaphehla udllame ezinkundleni zokuxhumana ukuthi bangase bathathelwe izinyathelo.Uqinisekise ukuthi imigwaqo eya ezikhungweni zokuvotisa isesimweni esigculisayo, wathi amathimba ezinhlekelele azobe emi ngomumo ukubhekana nazo zonke izimo zezulu.UHlomuka ubehambisana noKhomishana wamaPhoyisa esifundazweni, uLieutenant General Nhlanhla Mkhwanazi, amncome ngokulwa nobugebengu esifundazweni."
    },
    {
        "content": "AMANAZARETHA athi kufakazeleka isiphrofetho somsunguli webandla lakwaShembe, iNkosi Isaya Shembe, Umqaliwendlela ngokuqamba iLindamakhosi okuyithempeli lebandla elikwaNongoma njengoba kuzobhajadiswa iSilo uMisuzulu kaZwelithini ngeSonto kwaNongoma.ISilo sizobhajadiswa wuMholi wamaNazaretha, inkosi uMduduzi Shembe uNyazilwezulu.Okhulumela uNyazilwezulu, uMnuz Thokozani Mncwabe, uthe kuzoqopheka umlando kudumale izitha kubhajadiswa iSilo wuNyazi.Uthe kumanje kuqhubeka umhlangano wamaNazaretha oseLindamakhosi kwaNongoma, kodwa iSilo sizobhajadiselwa kwaKhangelamankengane okungaqhelelene naseLindamakhosi.\"UMqaliwendlela wathi kuseLindamakhosi. ISilo uMisuzulu kaZwelithini kuzoba iSilo sokuqala ukubhajadiswa sithatha inkolo yobuNazaretha. Sijabule kakhulu ngokuzokwenzeka futhi kuzoba ngumlando enkolweni yobuNazaretha kubhajadiswa iSilo. Izilo zaphambilini bezingayixwayi inkolo yobuNazaretha kodwa asikho sake sabhajadiswa saba yiNazaretha,\" kusho uMncwabe.Ngomcimbi wokubhajadiswa kweSilo uthe konke bazokuzwa ngoNyazilwezulu, akwaziyo ukuthiumbhabhadiso uzoba semini kwaKhangelamankengane. Ubudlelwano bamaNazaretha ngaphansi koNyazilwezulu buhlala bubuhle. NeSilo esesibuzile uZwelithini kaBhekuzulu ubehlala evakashelana noNyazilwezulu. Uma kunemigidi eNdlunkulu kuqala kunyathele amaNazaretha eholwa wuNyazilwezulu ukubusisa umcimbi ungakaqali. Noma amaNazaretha enyuka intaba eNgcwele uma kuqala unyaka iSilo siba yingxenye yalolu hambo olungcwele lokunyuka intaba."
    },
    {
        "content": "KUMISWE amaphoyisa amabili abeyingxenye yezoqapha ukhetho, njengoba ezobhekana nokuqondiswa ubugwegwe ngenxa yokuziphatha kwawo.UMkhuzi wamaPhoyisa kwaZulu-Natal uLieutenant General Nhlanhla Mkhwanazi ukhiphe umyalelo wokuthi kuthathelwe amaphoyisa amabili izinyathelo, ngokubonakala ephula umthetho wamaphoyisa ngendlela aziphathe ngayo nokwehlisa isithunzi samaphoyisa.Amaphoyisa asolwayo kuthiwa abonakale kwi-video egqoke umfaniswano wamaphoyisa, ehamba ngemoto yamaphoyisa yaseSundumbili, ethatha uzakwabo obengekho emsebenzini esikhungweni sokuvota egqoke nomfaniswano weqembu lepolitiki.Lokho kuholele ekutheni uMkhwanazi ayalele ukuthi lamaphoyisa asuswe ngokushesha ohlwini lwamaphoyisa aqaphe ukhetho. Uthe amaphoyisa kumele aziphathise okwamaphoyisa ngaso sonke isikhathi ahloniphe nesifungo angaphansi kwaso njengombutho wamaphoyisa aseNingizimu Afrika. “Sengikusho izikhathi eziningana lapha kwaZulu-Natal ukuthi amaphoyisa awaziphathise okwamaphoyisa ayekele ipolitiki kosopolitiki. Ngihlala ngikusho futhi ukuthi amaphoyisa angakhankaseli amaqembu epolitiki. Okwenziwe yila maphoyisa akwamukelekile futhi ukuziphatha kwawo kuwukubukela phansi umsebenzi osuwenziwe wokuqinisekisa ukuthi sibe nokhetho olukhululekile noluphephile. Uthe lamaphoyisa azoquliswa ngaphakathi emaphoyiseni ngokuziphatha kwawo,” kusho uLieutenant General Mkhwanazi.Amaphoyisa anxuswa ukuthi aphathe wonke amaqembu epolitiki ngokufana nangenhlonipho. Kuthiwa amaqembu awabike konke akubona kungahambi kahle emaphoyiseni futhi akekho ongaphezu komthetho. Amaphoyisa aphambana nomthetho kuthiwa kuthiwa azobhekana nemiphumela yomsebenzi wawo."
    },
    {
        "content": "UNgqongqoshe wezemiDlalo, ubuCiko namaSiko kuzwelonke, uGayton McKenzie, uthi usekhiphe umyalelo wokuthi kudalulwe lonke uhla lwabathole imali emnyangweni wakhe.UMcKenzie ungene kulesi sikhundla ngemuva kokuthi uMengameli Cyril Ramaphosa ememezele iKhabhinethi yakhe entsha eyakhiwe ngohulumeni wobambiswano muva nje.I have given an instruction that a list be published of all Artist, Creatives & Sports people who have been receiving money from the Department of Sport, Arts & Culture be published inclusive of amounts & reasons. The time where only a select connected few benefit is over.UMcKenzie ubhale ekhasini lakhe lika-X ngoMsombuluko ekuseni ngesinqumo asithathile.“Sengikhiphe umyalelo wokuthi kushicilelwe uhla lwawo wonke amaciko nabezemidlalo abebethola imali eMnyangweni wezemiDlalo, ubuCiko namaSiko kuvezwe nemali kanjalo nezizathu,” kubhala uMcKenzie.“Isikhathi sokuthi kuhlomule ingcosana eyazana nabantu siphelile,” kuqhuba yena.Lo mbhalo ubukeka uthinte abaningi njengoba abanye bese bephawula bekhombisa ukusithakasela isimemezelo.MamaJoy right now pic.twitter.com/LXqskggeuUInvestigate Natasha's grant/ bursary. Without any doubt, you'll find something wrong. pic.twitter.com/wuv84C9W03Somebody check up on Shimza and Mama JoyGreat Idea Minister the Citizens supports this instruction 🤌"
    },
    {
        "content": "ABALIMI bamazambane bathi ngeke anele abantu bakuleli okungenani izinyanga ezimbili ngoba izitshalo zabo zaphazanyiswa yisithwathwa.ITransvaal Agricultural Union of South Africa (TLU), iveze ukuthi abalimi bamazambane eLimpopo, yibona abashayeke kakhulu kanti lokhu kuzophazamisa isivuno samazambane.ITLU ibicwaninga ngomonakalo odalwe yisithwathwa kusukela esontweni lesibili likaJulayi.Esitatimendeni esithunyelwe abezindaba uMnuz Henk Van de Graaf onguSihlalo we-TLU North Region, uthe amazambane amaningi adayiswa kuleli atshalwa eLimpopo. Wathi bayakhala abalimi babo abaseLevubu, Marble Hall, Arabie, Vivo naseBela-Bela bathi izitshalo zahlaselwa yisithwathwa zase ziyamosheka.“Ucwaningo lwethu luveza ukuthi kuzoshoda amazambane ngoba yiwona ashayeke kakhulu, namanye amaveji athintekile okubalwa utamatisi. Abalimi babuye bakhala ngokuthi kumosheke nengqalasizinda yamanzi. Abalimi bamazambane bashayekile nangokudlule ngenxa yesimo sezulu,” kuchaza uVan de Graaf.Ucele izikhungo ezibolekisa ngemali ukuthi zingabahluphi abalimi ngoba basazoyidinga imali yokutshala kabusha.Ucele nongqongqoshe wezoLimo ukuthi angenelele ngoba uma isimo sezulu siphazamisa abalimi kusho ukuthi kuzophazamiseka ukuba khona kokudla ezweni. Ubalule ukuthi izambane liphekwa yiwo wonke umuntu kusukela kompofu kuya kocebile ngakho ukungabikhona kwamazambane enele kuzozwela.IPotatoes South Africa, idalule ukuthi intengo yamazambane ingase inyuke ngenxa yokuncishiswa kwesikalo samanzi okufanele sisetshenziswe ngabalimi.Ithe abalimi bamazambane badinga amanzi ngakho ukuncishiswa kwesikalo samanzi kuzoba nomthelela omubi ekulinyweni kwawo."
    },
    {
        "content": "KUZOVALWA imigwaqo eseduze kweNkosi Albert Luthuli International Convention Centre (ICC) njengoba kuza umbukiso omkhulukazi wezokuvakasha, i-Africa’s Travel Indaba.UMasipala weTheku uthe umgwaqo uWalnut uzobe uvalwe thaqa njengoba kuza umbukiso kanti izimoto ezisuka kuBram Fischer naku-Dr AB Xuma ngeke zikwazi ukuhamba kulo mgwaqo.Imigwaqo iqale ukuvalwa ngoMsombuluko 6 Meyi kuya kuMeyi 20.Eminye imigwaqo ezophazamiseka uStalwart Simelane, Samora Machel, Or Tambo Parade, Boscombe Terrace noPlayfair.Umasipala ucele abashayeli bezimoto ukuthi basebenzise eminye imigwaqo ngalesi sikhathi.I-Africa’s Travel Indaba izohanjelwa ngabantu abangaphezu kuka-9 000 kusukela ngoMeyi 13 kuya kuMeyi 16.Kuzobe kukhona osomabhizinisi abancane abawu-120 abazozikhangisa nabanye abavela emazweni awu-26 ase-Afrika.UColonel Boysie Zungu okhulumela amaphoyisa kaMasipala weTheku uthe ukuvalwa kwemigwaqo kuzoqinisekisa ukuthi i-Africa’s Travel Indaba ihamba kahle.“Kuzobe kutshalwe amaphoyisa kamasipala kuwo wonke amakhona eTheku. Isimo sizobe sisiqaphe ngeso lokhozi ngoba Indaba ihanjelwa ngabantu abavela emazweni ahlukene. Kuzobe kukhona izikhulu zohulumeni, abathengi bamazwe, izinhatheli nezinye izivakashi,” kusho uZungu.IMeya yeTheku, uMnuz Mxolisi Kaunda, ithembise ukuthi konke kuzohamba kahle ngoba iTheku linomlando wokuba nemicimbi esezingeni lomhlaba.Ugqugquzele abantu baseThekwini nabasembonini yezokuvakasha ukuba bamukele izivakashi ngezandla ezifudumele."
    },
    {
        "content": "INHLANZI izoshelwa amanzi kwizaphulamthetho, nasemigwaqweni engothelawayeka eThekwini, emva kokwengezwa komacekeceke bezimoto zamaphoyisa ezinesivinini esiphezulu.ITheku lengeze izimoto eziwu-50 okubalwa kuzona ama-VW Golf 8 GTI, ama-Ford Ranger namaveni kwa-Isuzu.Ngonyaka owedlule, ngoNovemba, la maphoyisa ethule izimoto zawo ezintsha amaToyota Cross awu-50.Sezizonke izimoto ezintsha zalawa maphoyisa ezithengiwe zingaphezu kuka-150.UKhomishana wamaPhoyisa kaMasipala waseThekwini, uSibonelo Mchunu, uthe bazokhuculula izigebengu, abantu abashayela budlabha nalabo abafunwayo.Uqhube wathi inhloso enkulu ukuba banciphise ubugebengu futhi amaphoyisa abonakale kulezo zindawo ezithathwa ngokuthi zinobugebengu obuxakile.Udalule ukuthi iTheku lihleli endaweni yesithupha komasipala abakhulukazi emhlabeni jikelele ngokuba nesibalo esiphezulu sobugebengu. Uthe ufuna kushaye unyaka ozayo usubonakala umehluko,  sebengale kukanombolo 20.“Njengamanje singaphansi kwamadolobha iGoli, iTshwane noMgungungundlovu ohleli endaweni yokuqala. Asihleli siyasebenza. Sifuna ukwenza isiqiniseko sokuthi buyancipha ubugebengu,” kuchaza uMchunu.Mayelana nokuqashwa wamaphoyisa amasha alo mkhandlu, ukwengeza esibalweni esikhona, uMchunu uthe iyabhubhudla inkezo.Phambilini uMchunu watshela Isolezwe  ukuthi umasipala ungemuva esibalelweni samaphoyisa okumele ngabe unawo. UMchunu uthe njengamanje babalelwa ku-487 abaqeqeshwayo emakolishi okuzothi uma kuqala amaholidi kaDisemba, babe sebesensimini besebenza.Uhlawumbisele esikhathini esingamasonto ayisithupha kusukela manje, wathi lawa maphoyisa azobe eseluphothulile uqeqesho.Kwenzeka lokhu nje, uNgqongqoshe wamaPhoyisa, uMnuz Senzo Mchunu, iMeya yeTheku uMnuz Cyril Xaba, ubuholi bamaphoyisa eSAPS kuzwelonke, esifundazweni naweTheku, buhlanganise amakhanda buzama ukuthola ikhambi lobugebengu obuxakile eThekwini."
    },
    {
        "content": "ZITHWELE kanzima izingane ezimbili ezabona unina egwazwa ebulawa yisoka lakhe ngo-Okthoba ngonyaka odlule, eMorningside eThekwini.Lokhu kuvezwe nguNkk Thandi Phohlo, ongunina kamufi, uNksz Dima Phohlo (31) okusolwa ukuthi wabulawa ngesihluku yisoka lakhe, uMnuz Mhleli Ndaba (31).Lesi sehlakalao kuthiwa senzeka ngemuva kwengxabano eyayishubile phakathi kwabo.Izingane okukhulunywa ngazo kuvela ukuthi ngabafana omunye uneminyaka emithathu, omunye unemihlanu.Izolo umsolwa ubevele eNkantolo yeMantshi yaseThekwini. Unina kamufi uzwakalise ukukhathazeka kwakhe ngabazukulu bakhe wathi njalo ebusuku abalali baxoxa ngabakubona ngosuku lwesigameko.\"Iyangikhathaza impilo esiphilwa ngabazukulu bami. Baxoxa ngakho konke abakubona  ngalelo langa. Baze basitshele nokuthi isehlakalo saqala senzeka ngaphakathi endlini kwaze kwaphunyelwa ngaphandle,'' usho kanje.Uthe akagculisekile ngendlela izinto ezenzeka ngayo kuleli cala.Ukhale ngokuthi icala lihlehliswa njalo ekubeni kumhlukumeza nokuza njalo enkantolo. \"Sengiqala nokulilahla manje ithemba ngokuthi bukhona ubulungiswa obuzokwenzeka kuleli cala. Lihlehliswa njalo kanti kunjalo nje angiboni kahle nokuthi kwenziwani,'' usho kanje ekhononda.Uthe akekho nje enkantolo ozihluphayo ngokuxhumana nabo ngakho konke okuqhubekayo.Umshushisi, u-Advocate Calvin Govender, utshele inkantolo ukuthi icala selisesigabeni sokuthi manje selingaqala ukuthi liqulwe.Kuthiwa umufi kwathi uma ebona ukuthi umsolwa uyamlimaza wabalekela emnyango, kodwa wamjaha waze wamfica waqhubeka nokumgwaza esesemnyango.Enkantolo kuvele ukuthi kunemifanekiso eqoshiwe eveza umsolwa ebulala umufi ngesihluku.Umsolwa ungaphandle ngebheyili ka-R20 000. Icala lihlehliselwe uMeyi 10 ukuze liqale ukuqulwa.Ibheyili yakhe inombandela wokuthi angalinge aphazamise uphenyo futhi angasondeli eduze kwabantwana bakhe.Phambilini umsolwa watshela inkantolo ukuthi lokhu wayekwenza ngoba wayehlose ukuthi azivikele kumufi.IMantshi, uXolile Manjeza, ivumile ukuthi icala lihlehle ukuze ngokuzayo liqale ukuqulwa."
    },
    {
        "content": "UHULUMENI waKwaZulu-Natal usamukele futhi wasishayela ihlombe isigwebo esiyingqophamlando seminyaka engu-23 esinikezwe umshayeli weloli elabulala abantu abangu-20 oPhongolo ngoSepthemba 2022.INkantolo eNkulu yasoPhongolo igwebe uSibusiso Siyaya (30) ngoLwesine.Ubekade ethweswe amacala angu-22 okukhona nawokubulala angu-20 engozi eyenzeka kuthelawayeka uN2 eGodlwayo, oPhongolo.Kwelokushayela budedengu, ugwetshwe iminyaka emithathu, elokuhluleka ukusiza abagilwa nokubika ingozi wagwetshwa eyisithupha. Uzozidonsa umkanye lezigwebo.USiyaya uphinde wagwetshwa iminyaka engu-14 ngamacala okubulala abekade ethweswe wona futhi akakulungele ukuba nezincwadi zokushayela, aphucwe zona. Inkantolo ithe ingu-20 iminyaka azoyibhadla ejeleOkhulumela uMnyango wezokuThutha KwaZulu-Natal, uMnuz Kwanele Ncalane uthe ukugwetshwa kukaSiyaya ngale ndlela kuyigxathu elikhulu kwezobulungiswa.“Kuzohamba ibanga elide ekuhlwayeleni imbewu entsha kubashayeli ukuthi bafunde ukuthi ubumqoka bokugcinwa kwemithetho yemigwaqo bungakanani.”Ukugwetshwa kukaSiyaya kuzokwenza nemindeni iphole amanxeba,” kusho uNcalane.UNcalane uthe nabanye abashayeli kuhlanganisa nabamaloli kumele bafunde isifundo kule ngozi.“(Isinqumo sizosiza) nokubuyekeza imithetho yemigwaqo ezweni ukuze iqine kakhulu kunakuqala.“Abashayeli mabaqonde ukuthi ubudedengu babo bungaholela ekutheni kuvaleke imizi eminingi,” kusho uNcalane.Uphiko lezokushushisa iNational Prosecuting Authority KwaZulu-Natal isamukelile isinqumo senkantolo esiyingqophamlando.UMbuso obuholwa uMshushisi u-Advocate Krishen Shah ubize ofakazi abawu-12 okukhona nochwepheshe nobamakhamera ayeselolini.Abashona babe neminyaka ephakathi kwemihlanu kuya kwengu-28 iningi labo kungabafundi. Emuva kwengozi uSiyaya wadla phansi kodwa wagcina eboshiwe ngosuku lwesigameko uSepthemba 16."
    },
    {
        "content": "UTHWESWE amacala ngokusemthethweni uBafana Mahungela osolwa ngokubulala uthisha waseGoli uKirsten Kluyts. Lo msolwa ubhekene namacala amahlanu, okukhona kuwona ukuthumba, ukuphanga esebenzisa isihluku, ukubulala, ukuhlukumeza ngokocansi kanye nokuphazamisa ukusebenza kwengalo yomthetho.Umufi wayeyingxenye yomqhudelwano wokugijima i-MyRun, eGeorge Lea Park, ekupheleni kuka-Okthoba, isidumbu sakhe satholwa onqenqemeni lwepaki. UMahungela wabonwa endaweni yesigameko lapho kwabulawa khona ubufakazi beCCTV okuthiwa buveza ukuthi weqa isango elikhiyiwe ukuze abaleke.Ngemuva kokuthweswa amacala, idokodo libe selidluliselwa enkantolo enkulu yaseGoli lapho kulindeleke ukuthi kuqale izethulo zokuqulwa kwecala ngomhla ka16 Agasti nonyaka.U-Advocate Itumeleng Masako, omele uBafana Mahungela, uzwakalise ukukhathazeka ngokuthi incwadi yecala iyahluleka ukudalula yonke imininingwane edingekayo nebalulekile njengoba kudingeka. Uthi uma kubhekwa ubunzima bokusebenza kohlelo, mancane amathuba okuthi ukulalelwa kwezethulo ngaphambi kokuqulwa kwecala kuqhubeke ngokuthanda koMbuso. Ummeli wakhe ucele izinsuku zikamhla ka-1 no-2 Agasti ukuba afake isicelo esisha sebheyili ngezethulo ezintsha."
    },
    {
        "content": "KWEHLILE ukukhathazeka kwabezikole ezifundisa ukushayela KwaZulu-Natal, uhulumeni esifundazweni ememezela uhlu lwabangu-4 000 abahlomule ohlelweni lokufundiswa mahhala ukushayela, iThuthuka DriverTraining Programme.Lokhu kushiwo nguMnuz Mzwandile “MG” Zondi, okhulumela inhlangano yezikole ezifundisa ukushayela, iKZN Ubumbano Driving Schools Operators Association ngeSonto.UZondi uthe isimemezelo sikahulumeni sango-Okthoba nyakenye, sokuthi uzofundisa mahhala isibalo esithile sentsha nabangasebenzi izincwadi zokushayela, sibalimazile ezinyangeni ezine ezedlule.“Kulezi zinyanga ezine ezedlule sibone zehla izibalo zabantu ebebezobhalisela ukufundiswa ukushayela ezikoleni ezehlukene ezikufundisayo esifundazweni. Lokhu bekwenzeka ngoba inqwaba yafaka izicelo ukuhlomula kulolu hlelo,” kusho uZondi.Uveza ukuthi abantu abaningi bebemanqikanqika ukuthi babhalise, ngoba kubhaliswa ngesamba esithile semali.“Abantu bebengafuni ukugembula ngemali yabo, bayifake kithi bebhalisa, kanti umuntu uzokhethwa kulolu hlu oluzohlomula ohlelweni lukahulumeni,” kuchaza uZondi.Uqhube wathi bayalweseka lolu hlelo lukahulumeni ngoba izikole eziyinani elithize zizohlomula ezindaweni ezehlukene.“Uhulumeni uzobafundisa kuzo izikole zethu, ngaleyo ndlela abalezo zikole ezizokhethwa ukuthi zifundise laba abahlomulile, bazohlomula nabo kulolu hlelo,” kwenaba uZondi.Ngesikhathi ethula ngokusemthethweni lolu hlelo uNdunankulu waKwaZulu-Natal, uNkk Nomusa Dube-Ncube ngoMashi 1, wathi abahlomule kulo bakhethwe kuzo zonke izifunda zesifundazwe, wathi kukhethwe entsheni kanjalo nalabo abangasebenzi ukubeseka nokubanika ikhono lokushayela elizosiza njengoba beqhubeka nokufuna imisebenzi"
    },
    {
        "content": "ELULWE ngamahora amahlanu, amahora  okusebenza kwamahhovisi oMnyango wezaseKhaya ngemiGqibelo kuze  kushaye usuku lokuvota. UMnyango wezaseKhaya,  uthe amahhovisi awo azovulwa ngemiGqibelo kusukela ngo-8  ekuseni kuze kushaye u-1 emini okuqale ngoMgqibelo esiphuma kuwo  kuze kube uMeyi 25.UMnyango wezaseKhaya esitatimendeni osithumelele abezindaba, uthe amahhovisi azobe evuliwe azokwazi ukuxazulula izinkinga zezinombolo zomazisi  ezifanayo ezisetshenziswa ngabantu abangaphezulu koyedwa, kuchitshiyelwa imininingwane ethile kubo omazisi, ukulungiswa kwabo, omazisi abakhomba ukuthi abanikazi bashonile bebe bengashonanga bazolungiswa uma kunamaphepha aphelele akhomba ukuthi abanikazi bawo bayaphila, ukufakwa kwezicelo ezintsha zomazisi, nomazisi besikhashana. Iphini likaNgqongqoshe wezaseKhaya, uMnuz Njabulo Nzuza, lithe kuzobe kunamahhovisi angomahamba nendlwana ahlelelwe ukuthi ahambise omazisi ezindaweni ezikude namahhovisi.“Sizosebenzisa amahhovisi amakhansela, neminye iminyango esisebenzisana nayo ukuze silethe usizo eduze kodwa umphakathi uzokwaziswa ngezinsuku  esizofika ngazo ezindaweni ezihlonziwe. Ngaphezu kwalokho, izakhamuzi zisengabhukha isikhathi sokuzolanda ama-Smart ID Cards kanye nezincwadi zomazisi abaluhlaza ngaphambi kokuvakashela emahhovisi ngokusebenzisa i-Branch Appointment Booking System , etholakala kwi-website yoMnyango wezaseKhaya i-www.dha.gov.za, noma bavakashele emahhovisi ngaphandle kokubhukha,” kusho uNzuza.Unxuse abafake izicelo zomazisi ikakhulukazi intsha eqalayo ukuzifaka ukuba beze emahhovisi omnyango bazolanda omazisi babo. "
    },
    {
        "content": "ISIKHULU se-IEC KwaZulu-Natal, uNkk Ntombifuthi Masinga, sithi benze konke okusemandleni ukulungiselela ukhetho futhi sebemi ngomumo.UNkk Masinga ubekhuluma ngesikhathi kwethulwa ngokusemthethweni isikhungo semiphumela yokhetho izolo okuyi-ICC, eThekwini. Kulindeleke ukuthi izwe lube nokhetho lukazwelonke olubhekwe ngabomvu ngoLwesithathu oluzayo.Ukhetho lwangesonto elizayo luzobe luqoka uhulumeni wehlandla lesikhombisa kusukela ngo-1994. Kunjalo nje nonyaka kuphela iminyaka engu-30 yombuso wentando yabantu.Kubonakele ukuthi isikhungo semiphumela sesimi ngomumo sekufakwe bonke ubuxhakaxhaka besimanje. UNkk Masinga uthe baneziteshi zokuvota eziwu-4 974 esifundazweni, eziwu-117 ezesikhashana. Uthe iziteshi eziyisishiyagalolunye  ezingomahamba nendlwana. Wathi kukhona ezingu-35 ezizobe zibhekene nabazovota besemajele.UNkk Masinga uthe bangu-5.7 million abantu ababhalisele ukuvota KwaZulu-Natal, bazoba namaphepha anele ukuthi bavotise bonke abantu abafisayo. Uthe akushintshe lutho ngesikhathi sokusebenza, izikhungo zizovulwa ngo-7 ekuseni zivalwe ngo-9 ebusuku.Kukhunjuzwe abantu ukuthi baphathe omazisi babo uma sebeyovota ezikhungweni futhi bavote lapho ababhalise khona. Uthe abantu abazovunyelwa ukuvota lapho bengabhalisanga khona, yilabo abafake izicelo zalokho ngaphambi kwesikhathi.Kulindeleke ukuthi ngoMsombuluko kuqale kuvote labo ababhalisele ukuvota ngokukhethekile kuze kukapakele kuLwesibili. Kuyothi ngoLwesithathu bese kuvulwa izikhungo kuvote uwonkewonke.UNkk Masinga uthe angu-33 amaqembu angenele ukhetho KwaZulu-Natal, azodlana imilala ngoLwesithathu ngoMeyi 29, uma sekuvotwa. UNkk Masinga ubengahambi yedwa kodwa bekukhona noMnuz Glen Mashini, onguSihlalo we-IEC kuzwelonke. UMashini ugcizelele ubumqoka bokuba nokhetho olukhulekile.UMashini unxuse abantu bakuleli ukuthi balekelele ukuthi ukhetho luhambe kahle bahloniphe yonke imiyalelo babambisane ne-IEC.IPhini loMkhuzi wamaPhoyisa KwaZulu-Natal, uMajor General Phumelele Makhoba, lithe nabo bami ngomumo ukuqapha ukhetho. Uthe kuzoba namaphoyisa kuzo zonke izikhungo bese kuba nalezo zindawo abazihlonzile abazoziqapha ngokuthe thuthu.UNdunankulu waKwaZulu-Natal, uNkk Nomusa Dube-Ncube, uncome i-IEC nezinye izinhlaka ngokubambisana ngezinhlelo zokhetho. Uthe nabo bewuhulumeni wesifundazwe bazinikele ekutheni balekelele ukuze  ukhetho lube yimpumelelo.Umcimbi ubuthanyelwe nayilabo abamele amaqembu ezepolitiki esifundazweni. Kubonakele nezokuphepha ziqinile esikhungweni futhi kuthiwa sizohlala sigadiwe."
    },
    {
        "content": "UKUBEKWA kwemfuyo umaka kuseyiyona ndlela ebonakala ingaba wusizo ekuvikeleni ukwebiwa kwayo.Lokhu kushiwo uMphathiswa wezoLimo KwaZulu-Natal uMnuz Super Zuma ngesikhathi umnyango wethula omaka abasha asebezosebenza kulesi sifundazwe.Lo luhlelo ulwethule izolo ngaphansi kukaMasipala iNkosi Langalibalele maphakathi nesifundazwe. UZuma uthe ukubhalwa komaka abasha kuzosiza ekutheni imfuyo eyebiwe isheshe ihlonzwe  nabanikazi bayo bayithole ngokushesha. UMnuz Sibusiso Ndlovu wediphu iBolohweni okuyinhlangano yabafuyi   baseLoskop, oke webelwa imfuyo izikhathwu ezimbili uthe kumlahlekisele ngemali ngoba ukufuya kuyibhizinisi.“Ngo-2022 amasela athathe izinkomo ezingu-12. Ngonyaka odlule ngo-Agasti nangoNovemba, ngalahlekelwa yizimbuzi nezinkomo eziyisi-7 ngokulandelana kwazo.“Kwakubuhlungu ukubona izinkomo zami zithathwa kimi. Kungithathe iminyaka ukuqongelela imali yokuthenga ezinye.“Ngomzuzwana ngalahlekelwa yikho konke. Iyangikhuthaza imizamo yomnyango yokunqanda ukwebiwa kwemfuyo. Njengabafuyi sifuna ukubona amasela ebhekana nomthetho,” kusho uNdlovu.UGeneral Khumalo wasesiteshini samaphoyisa i-Upper Tugela, uthe liyakhathaza izinga eliphezulu lokwebiwa kwemfuyo kule ndawo, amanye amacala okwebiwa kwemfuyo aholela ekubulaweni kwabantu.“Kuyadumaza ukubona ukuzimisela kwalezi zigebengu. Kuke kwaba nezikhathi lapho ubusela buholele ekutheni kubulawe abalimi. Ngikholelwa ekutheni ukubulawa kwabantu okungenasidingo bekungeke kwenzeke ukuba besisebenzisana.“Kuwo wonke amacala esikwaze ukubopha kuwo besisizwa ngamalungu omphakathi asinike umkhondo. Sidinga abantu abaningi ukuthi basisize ukuze sinqobe lezi zigebengu.“Siyayibonga imizamo yomnyango futhi sizosebenzisana nawo ukuze siqede ukwebiwa kwemfuyo,” kusho uKhumalo.Inkosi Sifiso Shinga enguSihlalo weNdlu yabaHoli boMdabu KwaZulu-Natal  ithe amasela eba imfuyo, aphuca izizukulwane ifa lazo. “Isifundazwe sonke siyahlushwa ngamasela emfuyo.Kubuhlungu ukubona imindeni ilahlekelwa yingcebo yayo. Lezi zigebengu zinonya, siyameseka  uhulumeni emizamweni yakhe yokuqeda lobu bugebengu.“Ngicela umphakathi usebenzisane namaphoyisa ukuze kuboshwe amasela,” kusho Inkosi uShinga."
    },
    {
        "content": "UKWENZA inzuzo ngebhizinisi lezolimo nokusabalalisa ulwazi ngezinye zezinto abalimi abancane abafisa ukugxila kuzo ukuze kukhule umnotho.Lokhu kushiwo uMnuz Sya Ngcobo wenkampani iSyajay Agricultural Services okuyinkampani esungulwe intsha ebifunda ezolimo e-Owen Sithole Agricultural College, ngesikhathi uNdunankulu waKwaZulu-Natal, uNkk Nomusa Dube-Ncube noMphathiswa wezoLimo, uMnuz Super Zuma, bethula uhlelo lwentuthuko edidiyelwe yezolimo i-Integrated Agricultural Development Programme, eRichmond.Le nkampani ihlomule nezinsiza ezibiza ngaphezu kukaR5 million, yathengelwa amathaneli namafriji okugcina imikhiqizo okuzophuma kwi-Agribusiness  Development Agency (ADA).UNdunankulu noMphathiswa banikeze abafuyi izinkunzi nogandaganda abangaphezulu kuka-1 128 okudle uR17 million.Undunankulu uthe kumele kube nezindlela zokulekelela abalimi abasafufusa bakhule baze bafinyelele ezingeni lokuthi balime noma bafuyele ukudayisa.“Uma benikwe ithuba abalimi nabafuyi abasathuthuka bangakwazi ukuba nemikhiqizo eminingi, balandele izindlela eziyizo zokukhiqiza baphinde bonge imvelo,” kusho uNkk Dube-Ncube.UZuma uthe ukunikwa kwabalimi lezi zinsiza kuzokwenza ukuthi bakwazi ukukhiqiza kakhulu bakwazi nokushintshashintsha izitshalo nokuyinto evame ukuba inselelo kubo.Uthe uMnyango wezoLimo uzinikele ekutheni usize abalimi ukuze bathole izimakethe ngohlelo lwawo olwaziwa ngeRadical Agrarian Sociao-Economic Transformation (RASET)."
    },
    {
        "content": "KUVELE ukuthi lalizivikela isosha elibhekene necala lokudubula amahlandla ayisithupha libulale inkosikazi yalo ePinetown, ngoJanuwari, nonyaka.Lokhu kuvezwe u-Advocate Muzi Mzelemu ongummeli kaMnuz Lwanda Zungu, ngesikhathi enza izendlalelo zokuqala kokuqulwa kwecala eNkantolo yesiFunda yasePinetown.UZungu usolwa ngokubulala inkosikazi yakhe, uNkk Tania Msani-Zungu, phambi kwezingane zabo.Inkantolo ibeke izinsuku ezimbili uNovemba 25 no-26 nonyaka okulindeleke ukuthi kuqulwe ngazo icala.Unina kamufi, uNkk Gwen Msani, ube nakho ukuthuka ngesikhathi ezwa uMzelemu enkantolo ekhuluma ngokuthi uZungu wayekade ezivikela.“Kuyangithusa ukuthi umuntu owabulala ingane yami manje usethi wayekade ezivikela kuyona. Kusho ukuthi isibhamu saqale saphathwa ingane yami? Ithinta ubufakazi bami le nto njengomuntu owayekade ekhona endlini kwenzeka isigameko,” kusho uNkk Msani.Uqhube wathi ubufakazi obufunwa inkantolo obufaka phakathi izithombe zendawo yesigameko yibona obuzoveza iqiniso.Lo wesifazane uthe uyakweshwama okushiwo uZungu futhi awukho umsindo wokuhilizisana kwabantu ababebanga okuthile owawukhona.Uthe uZungu nommeli wakhe bayazidlalela ngoba ekugcineni lizovela obala iqiniso ukuthi umufi wayengalwi kodwa wavele wabulawa.Enkantolo kwavela ukuthi babungesebuhle ubudlelwano balaba abaganene ababusiswe ngabantwana ababili.Inkantolo yasichitha isicelo sebheyili sikaZungu, yakhala ngokuthi uyabazi abanye ofakazi ngakho iyabaphephisa. UZungu wazinikela emaphoyiseni eqhutshwa ummeli wakhe emuva kwezinsukwana kwenzeke isigameko. Wacela ibheyili ethi ufuna ukuqhubeka ondle abantwana bakhe abathathu, ababili babo abazala nomufi."
    },
    {
        "content": "OMELE i-DA embangweni wesikhundla sikandunankulu waKwaZulu-Natal, uMnuz Chris Pappas, uthi uzosebenzisa yona kanye le mali ekhwatshaniswa eminyangweni kahulumeni ukutakula abahlwempu uma benqoba ukhetho KwaZulu-Natal.UPappas uthe bazosebenzisa imali esashazwa kuthengelwa izikhulu izimoto zikanokusho ukuqhamuka nezinhlelo zokutakula abahlwempu.Ukusho lokhu ngesikhathi enengxoxo ekhethekile neSolezwe, lapho ebekhuluma khona ngomkhankaso wakhe wokuhola iKwaZulu-Natal.UPappas uthe yiningi imali emosheka ngenxa yenkohlakalo eminyangweni kahulumeni.“Le mali iyona okufanele engabe iya ekufezeni izidingo zabantu abahlwempu. Uma sekuphethe thina izophela le nto yokuthi izikhulu zigadwe yinqwaba yabantu.”Ezinhlelweni zakhe zokutakula abahlwempu, uPappas ufuna ukuthi omama bezingane baqale ukuhola besakhulelwe, ukukhuphula izibonelelo zikahulumeni, intela ingafakwa ekudleni okuthengwa kakhulu abahlwempu, nokunika abafuna imisebenzi imali yokugibela.“Abantu kufanele bazi ukuthi ingane iqala ukukhula isesesiswini. Ngakho ke omama kufanele basheshe ukuqala ukuhola. Izibonelelo zikahulumeni azilingani nemali edingwa umuntu ukuze angabulawa indlala. Intela efakwa ezintweni ezifana namafutha namaqanda, yenza ukuthi abantu abahlwempu bangakwazi ukuthenga ukudla. Kanjalo nabantu abafuna imisebenzi kufanele bathole uxhaso.”UPappas uphinde abeke phambili ukudalwa kwamathuba emisebenzi, ukuthuthukiswa komnotho, ukulwa nobugebengu, nokuhanjiswa kwezidingo.UPappas uthe akakhulumi inganekwane uma ethi uzotakula iKwaZulu-Natal.UPappas uthe abangakholwa ukuthi uzokwazi ukushintsha isimo sesifundazwe, ababuke umsebenzi omuhle awenzile ngesikhathi eqokwa njengemeya yoMasipala waseMngeni.UPappas waqokwa kwesobumeya ngo-2021.Uthe wafika isimo sisibi emkhandlwini, wathi basishintshile isimo ngokushesha.“Emkhandlwini wethu, isimo sezimali besingahambi kahle. Kule minyaka emibili nengxenye, silungise isimo sezimali. Sesithole imibiko kamcwaningi mabhuku engenagcobho kulandelana. Lokhu kusho ukuthi siyakwazi ukuphatha imali yomkhandlu.“Ukuhanjiswa kwezidingo nakho sekubuyele esimweni. Phela singakhohlwa ukuthi inhloso ngukuthi abantu kufanele bathole izidingo ekugcineni. Ngicabanga ukuthi sekuyinto eyejwayelekile ukubuka omasipala behlulwa ukuhambisa izidingo kubantu. Thina lapha eMngeni siyakhombisa ukuthi omasipala kufanele bahambise izidingo kubantu.”UPappas uthe ukuphatha kahle kwabo uMasipala waseMngeni kwenza ukuthi umkhankaso wabo waKwaZulu-Natal ube lula.“Kuqala bekuba nzima uma sikhankasa lapha KwaZulu-Natal ngoba abantu uma besibuza ukuthi siyakwazi yini ukuphatha, ibingekho indawo eseduze esiyiphethe ebesibakhombisa ngayo ukuthi siyakwazi ukuphatha. Besilokhu sibatshela ngezindawo ezikude esiziphethe, sithi ababuke kuzona. “Manje sesivele sibatshele ukuthi ababuke eMngeni. Lena yindawo eseduze nabo, abangakwazi ukuziyela, beyoyibona. Enye into ebisilimaza ukuthi besikhankasa kakhulu eCape Town naseGoli. Manje sesiyazi ukuthi kufanele sikhankase nasezindaweni zasemakhaya.”UPappas uthe umkhankaso wabo uphinde ulekelelwe ukwehluleka kobuholi obuphethe iKwaZulu-Natal.“Ukwehluleka kwabo kwenza ukuthi abantu babone ukuthi sekufanele bashintshe ivoti labo. Phela abantu baKwaZulu-Natal abasabi ukushintsha ivoti. Bake bakwenza lokhu ngaphambilini, bakhipha i-IFP. Namanje abantu bazophinde bakwenze lokho. Lapha KwaZulu-Natal sidinga abaholi abaqotho.” UPappas uthe iDA ikhombisa ukukhula KwaZulu-Natal.“Siyiqembu elikhula ukhetho nokhetho lapha KwaZulu-Natal. Nathi sibalwa kanye namanye amaqembu amakhulu lapha KwaZulu-Natal. Buka nje ngoMgqibelo sizokuba nomcimbi omkhulu eThekwini, eCurries Fountein, lapho silindele khona abantu abangu-10 000. Yebo asikafiki ezingeni lokugcwalisa iMabhida kodwa nayo le nkundla esizoyisebenzisa inomlando onothile emzabalazweni wamalungelo abantu.”UPappas uthe umbango ushisa phansi KwaZulu-Natal.“Maningi amaqembu aqhamukile lapha KwaZulu-Natal. Angiboni kuneqembu elizothola u-50%. I-MK ibikade ize kabi kodwa manje sebeyaxabana kakhulu. Ngibona kuzokuba iyona i-MK, ithina, i-IFP ne-ANC, mhlawumbe ne-EFF, abazothola amavoti amaningi.”"
    },
    {
        "content": "KUDLA lubi ukusetshenziswa kwesidakamizwa i-Cocaine, edume ngentashi emalokishini, okuthiwa imvamisa ibhenywa omacaphunakusale ngenxa yokumba kwayo eqolo.Umqondisi wenhlangano elwa nokusetshenziswa kwezidakamizwa i-South African National Council on Alcoholism and Drug Dependence, eThekwini, uNkk Fathima Hussain ekhuluma ne-SABC, uthe ukusetshenziswa kwalolu hlobo lwesidakamizwa kwenyuke cishe ngo-32% ngonyakamali odlule.Ukusho lokhu emva kokuthi ngoLwesibili, amaphoyisa ophiko loKlebe  evundulule inqwaba yalolu hlobo lwesidakamizwa okuthiwa singabiza u-R15 million  emkhunjini obusechwebeni eliseRichards Bay.UMnuz Mbongiseni Msomi owumsunguli wenhlangano eluleka asebeyimulutha yezidakamizwa abafisa ukuphuma kuzo, iLaqhakaza Iphara Recovery Organization engxoxweni  neSolezwe, uthe iningi labasuke bezocela usizo, abavela ezindaweni ezakhelene nedolobha iTheku abalule kuzona i-Durban North okuyindawo ehlala abantu abanemali.“Lolu hlobo lwesidakamizwa sisetshenziswa abantu ababukeka benemali futhi iningi labo abafundile.  Isikhwanyana esincane esenela inkinobho yehembe, ngo-2019 ngigcina ukusibona, besibiza u-R500, cishe sesikhuphuke kakhulu manje. Imvamisa abantu abafika bezofuna usizo, basuke sebenenkinga yemali, omunye esecwile ezikweletini ngendlela emangalisayo, njengoba uma sesikungene kahle egazini ungasibhema noma ikathathu ngosuku,” usho kanje.Uthe abazisebenzisayo akulula ukuthi babonakale njengoba iningi lapho lingabantu ababukeka bephumelele, abagqoka kahle futhi abahloniphekile ngenxa yemisebenzi abayenzayo noma iqhaza abanalo emphakathini. Uveze ukuthi osomabhizinisi abadlondlobele nabo bagcina bedla lesi sidakamizwa esishaya kuzwele ephaketheni.“Okunye ngaso ukuthi sinomona, asisebenziseki nolunye uhlobo lwesidakamizwa. Umuntu ungamfica ephethe ikani likabhiya endaweni yobumnandi kuze kuse engaliqedile ngoba usuke ebheme sona. Uma sibuza ababhema intashi ukuthi yimuphi umuzwa abasuke abanawo uma sebeyisebenzisile, baveza ukuthi ibanika umdlandla kanti bazizwa behlala benomuzwa wenjabulo ephuphumayo nje emva kokubhema,” kusho uMsomiUthe imvamisa abantu abasisebenzisayo baneminyaka esuka ku-19 kuyaphezulu. Uthe abanye asebengenwe kahle yilesi sidakamizwa abafika kuyena baveza ukuthi sebesebenzise imali mhlawumbe abebeyilondolozele izinhlelo ezithile zokuthuthukisa imindeni, noma sebedayise impahla ebalulekile kubalwa imizi nezimoto ngenxa yokungena shi ezindlekweni. Izingane ezishiyelwe amafa ngabazali imvamisa zigcina imali ziyibhubhudle ngaso.Uveze ukuthi sehluke kakhulu kulezi ezinye, ngakho umzali akulula ukuthi asheshe aqaphele ukuthi ingane iyasisebenzisa ngoba asikhahlazani emzimbeni futhi osesebenzisayo umuntu obukeka ehlanzekile, futhi nabantu asuke ehamba nabo benza abone ingane yakhe iphephile futhi inekusasa eliqhakazile ngendlela ababukeka ngayo, kwesinye isikhathi abahlonipheka ngayo emphakathini.  Kwezinye izidakamizwa okubalwa kuzo iwunga notshwala imvamisa kuba wukududana kwabangani kodwa kulolu hlobo kuthiwa umuntu uyazikhethela yena ngoba ebona uhlobo lwabantu abasuke besisebenzisa ezibuka yena kubona.Nakhu ongakuqaphela uma umuntu esebenzisa iCocaine.Uvamise ukucinanaUbukeka ejabule ngokweqile ebhemile noma abhocobale uma engabhemileAkasebenzisi ezinye izidakamizwa, uma kwenzeka akagxili kuzo"
    },
    {
        "content": "LIBEKWE icala lokushayela liphuzile iphoyisa elinguConstable esiteshini saseTwatwa, Ekurhuleni.Leli phoyisa elibonakale kwi-video esuse umsindo ezinkundleni zokuxhumana, kuthiwa belingagunyaziwe ukushayela imoto yombutho ngosuku lwesigameko.Amaphoyisa aveze ukuthi enze uphenyo oluqinisekise ukuthi leli phoyisa lisebenzela esiteshini saseTwatwa, lathathelwa izinyathelo ngokushesha.“Leli phoyisa libekwe icala lokushayela liphuzile nokushayela imoto yombuso ngaphandle kwemvume nelokushayela budedengu. Lizobuye libhekane necala lokuqondiswa ubugwegwe emsebenzini ngalokhu,” kusho uLieutenant Colonel Mavela Masondo okhulumela amaphoyisa eGauteng."
    },
    {
        "content": "LIKHALELWE amasongo kaSigonyela iphoyisa laseHammarsdale elisolwa ngokushaya intombi.Leli phoyisa elineminyaka engu-39 ubudala liboshwe ngoLwesibili ekuseni ngecala lokushaya ngenhloso yokulimaza intombi yalo esigamekweni esenzeke ngeSonto mhlaka 31 Mashi 2024.Kuthiwa leli phoyisa elinguSergeant esiteshini saseMpumalanga, eHammardsale lihlasele intombi yalo (29) endaweni esemgwaqweni uMthoko Mkhize ngeSonto ebusuku.Umgilwa ogama lakhe nguThandeka Ngcongo unikele ezinkundleni zokuxhumana ngoMsombuluko, efuna usizo eveza ukuthi amaphoyisa awafuni ukumsiza ngokuvula icala.Ngemuva kokuvela kwezithombe zakhe, baningi abantu abalule isandla beveza ukuthi bazimisele ukumsiza futhi bazoqinisekisa ukuthi umsolwa uyaboshwa.Kuse ngoLwesibili, le ntokazi yabhala omunye umlayezo wokuthi icala livuliwe kodwa umsolwa akakaboshwa.Esitatimendeni sawo, amaphoyisa aqinisekise ukuboshwa kwaleli phoyisa aveza nokuthi ziyaphenywa nezinsolo ezenziwe ngumgilwa zokuthi waqale wanqatshelwa ukuvula icala.Kuthiwa uma kutholakala ukuthi lokhu kuyiqiniso, kukhona abazoqondiswa ubugwegwe ngaphakathi esiphoyiseni.Umsolwa uzovela ngoLwesine enkantolo yeMantshi eHammarsdale."
    },
    {
        "content": "LIZOVELA enkantolo ngecala lokuzama ukubulala isoka ‘elingqongqise’  intombi yalo okubonwa ngokusa kuyona esibhedlela.Kuvela ukuthi omakhelwane bacishe intombi (22) ebiivutha ubuhanguhangu isoka (34) selidle phansi.Isehlakalo senzeke ngesikabhadakazi ngoLwesibili eCarolina, eMpumalanga. Isoka lithungathwe amaphoyisa laboshwa emva kwamahora ambalwa lenze lokhu.Kubikwa ukuthi umgilwa usindiswe ukumemeza ehlaba umkhosi ecela usizo komakhelwane eshiswa.Amaphoyisa athe kuthe uma omakhelwane bephuthuma beyobheka ukuthi kwenzekani babona umsolwa ebhunyela umgilwa ngokuthile obekusesigubhini esingu-2 litre wase eyabaleka.Ibamba loMkhuzi wamaPhoyisa eMpumalanga, uMajor General (Dkt) Zeph Mkhwanazi lisigxekile isehlakalo esenzeke ngenyanga yokubungaza abantu besifazane.“Sithikamezekile izigameko zalolu hlobo eziwudlame olubhekiswe kubantu besifazane esikhathini lapho sibabungaza ngenyanga yabo u-Agasti. Simfiselela ukwelulama okusheshayo umgilwa,” kusho uMkhwanazi.Umsolwa kulindeleke ukuthi avele eNkantolo yeMantshi yaseCarolina namuhla."
    },
    {
        "content": "LIBUYELA enkantolo icalalo kubulawa kowayengunozinti we-Orlando Pirates neBafana Bafana, uSenzo Meyiwa kulandela ukuguqa kwalo isigubhukane ngenyanga edlule abameli babamangalelwa becela isikhathi sokufunda imiqulu evela kumbuso.Ngaphambi kokuguqa abameli baveza ukuthi kunomqulu kafakazi oyisazi sezokucwaningwa kwamaselula, uColonel Gideon Gouws abangenawo kodwa abawudingayo.Abameli bakhala ngokuthi abazange banikezwe le miqulu kafakazi yize umbuso wawumile kwelokuthi babanikeza lolu lwazi, usebenzisa isigaba 205,  esibagunyaza ukuthola ulwazi lwamaselula abasolwa.Umeli u-Advocate Sipho Ramosepele wabuye waveza ukuthi emiqulwini abayinikezwa kubonakala sengathi inombolo okuthiwa ngekamsolwa uBongani Sandiso Ntanzi ingeyomunye umuntu.“Kubonakala sengathi  le nombolo ingeyomunye umuntu futhi naye lowo muntu wesifazane uqinisekisile ukuthi usenesikhathi eside eyisebenzisa, kodwa umbuso uyaqhubeka nokuthi le yinombolo yomsolwa wesibili,” kusho yena."
    },
    {
        "content": "LIPHINDE lahlehla icala elithinta izibhelu zomtapo zangoJulayi ngenxa yokuthi abanye abamangalelwa abanabo abameli.Abasolwa abacela ku-60 bavele eNkantolo eNkulu yaseThekwini ngoLwesithathu ekuseni.Abamangalelwa bathweswe amacala okwakha itulo lokususa udlambedlu emphakathini, ukugqugquzela udlame emphakathini, ubuphekula, ukuvukela uMbuso nokwakha itulo lokuzama ukubulalaIcala labo lihlehliselwe uJulayi 26 nonyaka ukuze uMbuso nabameli bashintshane ngemiqingo yecala bese kwenziwa izindlalelo zokuqala kwalo.Ijaji lithe le sikhathi sizonikeza ithuba abamangalelwa abangenabo abameli ukuba babathole.Omunye wabamangalelwa uNksz Ntombizodwa Zanele Msalela kuvele ukuthi ushone kulo nyaka.Icala lingene kule nkundla ngoJanuwari nonyaka lisuka kweyesifunda kodwa alinyakazi.UMbuso uthe iseyinselelo eyokutholela abanye abamangalelwa abameli nokuyinto ebambezela icala.Kwaba esifanayo ngesikhathi  icala lihlehla ngoMeyi nonyaka. Abanye abamangalelwa abezanga enkantolo ngezizathu ezehlukene.Enkantolo kuvele ukuthi omunye ummangalelwa uyoteta, kwathi omunye wabika ukuthi uvaleleke esiminyaminyeni sezimoto ekuseni nokuthe uma elandelelwa ngocingo wangabe esatholakala.Bakwabahlanu ijaji eligunyaze ukuthi baboshwe uma bengalubhadi enkantolo ngokuzayo.Abanye babamangalelwa bebegqoke izimpahla zeqembu lezepolitiki, uMkhonto weSizwe enkantolo. Ngaphakathi enkantolo bahlala bagcwala wonke amabhentshi.Izibhelu zaqala KwaZulu-Natal zenabela ezingxenyeni zaseGauteng. Zadlula nemiphefumulo yabantu abangu-350."
    },
    {
        "content": "IKOMITI lePhalamende elibhekele izikhalo zamalungu lichithe uphenyo olumayelana nokwenyuswa komholo kukaNobhala jikelele wendlu uMnuz Xolile George, ngenxa yokuthi obenguSomlomo wendlu uNkk Nosiviwe Mapisa-Nqakula, usulile.Usotswebhu weDA uNksz Siviwe Gwarube, wafaka isikhalo ePhalamende ekhala ngokuthi uNkk Mapisa-Nqakula wanyusela uGeorge umholo ngo-70% engazange axhumane namuntu. Kuthiwa wamnyusela umholo usuka kuR2.6 million, waya kuR4.4 million ngo-2022.Usihlalo wekomiti uDkt Manketsi Tlhape, uthe njengoba esulile abakwazi ukuqhubeka nophenyo.“Umthetho wePhalamende ukubeka kucace ukuthi kuphenywa amalungu ePhalamende. Kodwa uma umuntu engeselona ilungu asibe sisakwazi ukumphenya. Ngenxa yokuthi uNkk Mapisa-Nqakula akaselona ilungu lePhalamende, asisakwazi ukuqhubeka nophenyo,” kusho uTlhape.IPhini likasotswebhu weDA uDkt Annelie Lotriet, ligxeke amalungu e-ANC lathi anqume ukuvikela uNkk Mapisa-Nqakula ngokumnyusela imali.UDkt Lotriet uthe amalungu athe ikomiti alikwazi ukuphenya uNkk Mapisa-Nqakula ngoba akaselona ilungu lePhalamende.“Usengakwazi ukuthi ashushiswe ngoba usule ngaphambi kokuba aphendule ngakwenza. UGeorge usekhona ngakho kumele indaba yakhe iphenywe.” UNkk Mapisa-Nqakula usule ekubeni ilungu lePhalamende kanjalo noSomlomo njengoba ebhekene namacala enkohlakalo.Amacala athinta intshontsho okuthiwa walithola ngesikhathi esangungqongqoshe wezokuVikela.Usolwa ngokuthola uR2.1 million ongukheshi awuthola izikhawu ezehlukene kanjalo nezinye izipho. Kuthiwa imali nezipho wakuthola komunye wosonkontileka owayethole ithenda kulo mnyango.Ungaphandle ngebheyili kaR50 000 kanti ngoMsombuluko kuleli sonto uhambise i-passport yakhe kubaphenyi njengoba engavumelekile ukuthi ahambele amanye amazwe. Akavumelekile ukuthi axhumane nofakazi kuleli cala. "
    },
    {
        "content": "LIBHEKWE isambane iphoyisa elilahlwe icala lokubulala unkosikazi walo njengoba ummeli walo evumelana noMbuso kwelokuthi kufanele lithole isigwebo esiqinile.Ummeli kaMthokozisi Nene, u-Advocate Shane Matthews, utshele inkantolo ukuthi uNene ufanelwe isigwebo esingaphezu kweseminyaka engu-15 okuyisigwebo esincane kunazo zonke esinganikwa umuntu olahlwe icala lokubulala.UNene ulahlwe icala lokudubula abulale unkosikazi wakhe, uNkk Thobeka Nene, owabulawa ngo-2022 emzini wabo oseNtshanga.INkantolo eNkulu eMgungundlovu inikeze UMatthews ithuba lokuba ashwelezele uNene ukuba anganikwa isigwebo esiqinile.UMatthews uvele wenza okungajwayelekile, watshela inkantolo ukuthi uNene ufanelwe isigwebo esiqinile.“Libi icala olenzile, ufanelwe ukudonsa isikhathi eside, mhlawumbe nodilikajele ukufanele.”Okushiwo UMatthews kuhambisana nokushiwo uMbuso, ocele ukuthi uNene anikwe isigwebo esiqinile.UMatthews uthe nakuba engamele uMbuso kuleli cala, uyakuqonda ukuthi icala elenziwe uNene likhulu kakhulu.“Ngike ngezwa uMbuso ubalula ukuthi isigwebo esincane esinikwa umuntu olahlwe icala lokubulala kuba iminyaka engu-15. Umuntu owenze icala elifana naleli ufanele ukuthola isigwebo seminyaka engaphezu kuka-15. Lapha enkantolo sizwe ubufakazi bokuthi umufi wazikhalela, ecela ukuba angabulawa. Sizwile ukuthi wahudulwa phansi.”UMatthews uthe uNene usamile kwelokuthi umsulwa.“Ngimcelile ukuthi akazochaza ukuthi kwenzekani ngempela ngosuku lwesigameko, kodwa walokhu emile kwelokuthi umsulwa.”UMbuso ufunde isitatimende sikanina kamufi, uNkk Thandekile Msomi, nesikadadewabo kamufi, uNksz Halala Msomi.Bobabili bacele ukuthi uNene anikezwe isigwebo esiqinile.Bathe bayasaba ukuthi angase abenzakalise uma engasheshe adedelwe.UNkk Msomi uthe kubahlukumezile emiqondweni ukubulawa kwendodakazi yakhe.“Izingane ziyasaba noma uzithuma kwenye indlu. Ebusuku sisheshe sivale iminyango ngoba siyasaba. Mina senginenkinga yokuvele ngiwe esithubeni, ngidla imishanguzo ngenxa yokuthi nginenkinga yenhliziyo, ngihlushwa nawushukela.”UNkk Msomi uthe amantombazane amabili azalwa indodakazi yakhe noNene, awenzi kahle esikoleni, wathi useze wabizwa watshelwa ukuthi kufanele abonane nodokotela wengqondo.Enye indodakazi yayineminyaka engu-12 ngesikhathi kubulawa unina, enye yayineminyaka eyisithupha.UNkk Msomi uthe kwaphoqeleka ukuthi abazukulu bakhe bakhishwe esikoleni esizimele ababefunda kuso ngoba wayengasekho umuntu ozobakhokhela.UNene ubefake ikhanda phansi ngesikhathi kuqhubeka icala.Bekulokhu kuzwakala amagama ayiziswana evela kumalungu omphakathi abegcwele enkantolo.UNene uzogwetshwa ngoSepthemba 30.Abebezolalela icala bathe baphoxekile ukuthi uNene akazange agwetshwe izolo, bathi bebejahe ukuzwa ukuthi uzothola isigwebo esingakanani. "
    },
    {
        "content": "BAHLAFUNA bejeqeza abantu baseCato Crest ngenxa yokwanda kobugebengu obuhambisana nezibhamu. Lokhu kuhlale obala ngoLwesibili ebusuku amaphoyisa etholana phezulu nabasolwa kweminye yemizi ekule ndawo.Okhulumela amaphoyisa, uRobert Netshiunda, uthe akulona iqiniso ukuthi amaphoyisa aqinisa kakhulu isandla kwabasolwa ngobugebengu njengoba kuyisehlo sesine lesi emasontweni amabili sokubulawa kwabantu okuthiwa bebefunelwa amacala abucayi.NgoLwesibili olwedlule, abasolwa abathathu abebefunelwa inqwaba yamacala okubulala okuhlanganisa noSergeant Yekani Siboniso Thabete, badutshulwe babulawa eCongo, eNanda. USergeant Thabete, obeyilungu leKwaMashu Tracking Team, wahlaselwa waphucwa izikhali wadutshulwa wabulawa ngesibhamu somsebenzi.NgoLwesine, umsolwa oyedwa okuthiwa ubeyingxenye yabagebenge i-ATM wadutshulwa wabulawa amaphoyisa abemjaha eMandlankala, eSikhaleni. Ekuseni ngovivi (ngoLwesihlanu olwedlule), abanye abasolwa abathathu basala enkundleni bedubulana namaphoyisa balimala kabi emzini oKwaDlangezwa eMpangeni. Kusolwa ukuthi nabo babeyingxenye yesigameko sokuqhunyiswa kwe-ATM okwenzeke ngoLwesine.Kube esifanayo eNanda abasolwa ababili bezithela olakeni lwamaphoyisa. Laba ababili abebengamalungu eqembu elidume kabi iWest Gang bebevaleleke ekhoneni emzini ose-Angola e-Mawoti eNanda bedudulana namaphoyisa ngenhlamvu. Kuthiwa bebefunelwa amacala okungenani amane okubulala.Esigamekweni sangoLwesibili esenzeke emgwaqweni uStandard eCato Crest, amaphoyisa agadle kubasolwa abahlanu. Ngokwesitatimende samaphoyisa, laba bebefunelwa uxhaxha lwamacala okubulala, ukuduna izimoto kanjalo nokugebenga amabhizinisi.Ngesikhathi kuhlolwa indawo, amaphoyisa athole izibhamu ama-AK47, ama-handgun amathathu nezidakamizwa.UMnuz Tshepo Shezi utshele abeNewzroom Afrika ukuthi bazwile kuduma izulu lezandla ebusuku bathuka kakhulu ngoba nabo banezingane futhi bebengazi ukuthi njengoba kudutshulwa kuhlaselwa bani futhi isizathu sithini.“Sivuke ekuseni sathi asizozibonela ukuthi kwenzenjani nokuthi ngobani abebehlaselwa yingakho size lapha ngoba sinabantwana sinezihlobo. Ubugebengu obukhona lapha buningi kakhulu futhi ngeke sakwazi ukulwa nabo sibuqede bonke ngoba kokunye asazi busukaphi,” kusho yena."
    },
    {
        "content": "UKWEHLELWA ukwesekwa kwe-ANC okhethweni lukazwelonke ngeledlule, kwenze abanye abaphathiswa, ongqongqoshe kanjalo nondunankulu waKwaZulu-Natal uNkk Nomusa Dube-Ncube, badliwa yizembe bangalibona elidlalayo ohlwini lwabaya ePhalamende nasesiShayamthetho.I-ANC ithole izihlalo ezingu-14 esifundazweni yathola izihlalo ezingu-159, kuhlanganisa ezasePhalamende naseMkhandlwini weziFundazwe.UMphathiswa wezokuBusa ngokuBambisana neziNdaba zoMdabu esifundazweni uNkk Bongi Sithole-Moloi, obengunombolo 15 ohlwini lwabaya esiShayamthetho, akalibonanga elidlalayo njengoba uhlu lwabaya esiShayamthetho luvale ngoMnuz Mafika Mndebele, okhulumela i-ANC esifundazweni ongunombolo 14.UNkk Dube-Ncube obengunombolo 31, ohlwini ngomunye wabaholi abangabuyeli esiShayamthetho. Abanye abaholi be-ANC abangalibonanga elidlalayo ohlwini kubalwa usotswebhu we-ANC esiShayamthetho uMnuz James Nxumalo we-SACP, uNobhala wamaKhomanisi esifundazweni uMnuz Themba Mthembu oyiphini likasomlomo wesiShayamthetho, uNksz Zinhle Cele, owake wakhulumela i-ANC esifundazweni uMnuz Nhlakanipho Ntombela, usihlalo wekomiti lezemfundo esiShayamthetho uMnuz Sifiso Sonjica, uMnuz Mike Mabuyakhulu obezokhuza ibuya ukuba uKhongolose uthole izihlalo ezenele, uNksz Vuyiswa Caluza, uMfundisi Vusi Dube, uNkk Ntombikayise Sibhidla-Saphetha owake waba nguMphathiswa wezobuCiko amaSiko nezemiDlalo kanjalo nobenguMphathiswa wezobuCiko amaSiko uNkk Amanda Mapena okhonjwe indlela nyakenye, nabanye. Kuzwelonke bangaphezu kuka-70 abaholi be-ANC okubandakanya  noNgqongqoshe abangalibonanga elidlalayo njengoba le nhlangano yehlelwe wukwesekwa.Kulabo ngqongqoshe kubalwa owamaPhoyisa uMnuz Bheki Cele,  owezobuDlelwano namazwe omhlaba uNkk Naledi Pandor, owezeNhlalakahle uNksz Lindiwe Zulu, owezemiSebenzi uMnuz Thulas Nxesi, namanye amaphini ongqongqoshe. Obengungqongqoshe wezemidlalo kuzwelonke uMnuz Zizi Kodwa, osule kulesi sikhundla njengoba ebhekene necala lenkohlakalo uhleli kunombolo 25, kwabaya ePhalamende. Akucaci noma uzobuyela yini ukuyofungiswa njengoba ehoxe nasezigungwini ze-ANC, ngenxa yokuthi usebekwe amacala ngakho ulandela umgomo wale nhlangano wokuthi abahamba amacala kumele bahoxe kuze kuphothulwe amacala ababhekene nawo.Ungqongqoshe ehhovisi likamengameli obhekele abesifazane nezingane uDkt Nkosazana Dlamini Zuma, wamemezela ukuthi usezibeka phansi izintambo emuva kokhetho.Kwenzeka lokhu nje amaqembu amatasa nezinguyazana zokubumba uhulumeni wokubambisana njengoba lingekho iqembu eladla umhlanganiso kuzwelonke elingakwazi ukubumba uhulumeni ngalodwana.Kanjalo nasesifundazweni kudingeka amaqembu asebenzisane ukwakha uhulumeni."
    },
    {
        "content": "LIDINWE lagana unwabu iJaji Ratha Mokgoatlheng, elihlalele ukuqulwa kwecala lokubulawa kukaSenzo Meyiwa, licikwa ngabameli laze laguqisa icala. Bekubangwa ukuchitshiyelwa kwencwadi efungelwe kafakazi.UMeyiwa owayeyisilomo se-Orlando Pirates neBafana Bafana, wadutshulwa wabulawa ngo-2014, ekubo kwentombi yakhe uKelly Khumalo eVosloorus, eGauteng. UMbuso uthi abamangalelwa bathengwa ukuthi bamphumele inqina okwenyamazane uMeyiwa, baqede ngaye.Icala liguqe kungasekuhle kuphambana imibono. UMbuso ubize ufakazi ongungoti wamaselula kwavela ukuthi uthathe umsebenzi obuwenziwa nguColonel Lambertus Steyn, osethathe umhlalaphansi. Umsindo usuke lapho-ke kubangwa ukuthi incwadi efungelwe bekufanele icacise kahle ngoshintsho longoti bamaselula.Abameli baveze ukungenami kwabo bethi indlela okwenzeka ngayo ayinabo ubulungiswa kubamangalelwa. Kukhononde kakhulu u-Advocate Zandile Mshololo, omele ummangalelwa wesihlanu uFisokuhle Ntuli.UMbuso neJaji bavumelene ngokuthi kuqhutshekwe nencwadi efungelwe engalungisiwe kodwa u-Advocate Mshololo wala ukhasha, wathi ngeke.“Lokhu okwenzekayo akunabo ubulungiswa ekhasimendeni lami ngoba simangele nje ukuthi incwadi ilungiswa khona lapha ebhokisini lofakazi. Asazi futhi ukuthi yini enye esazolungiswa,’’ kubhoka u-Adv Mshololo.IJaji libonakale licikeka kakhulu ngalokhu lithi akufanele ngabe kunenkinga ngoba kuyachazwa ukuthi ufakazi omusha uthathe izintambo kuSteyn othathe umhlalaphansi.“Hhayi ! kuyacaca ukuthi ukuqonda izinto kahle kuhambisana nesipiliyoni inkosi impela. Kusobala ukuthi sizomosha isikhathi ngalolu daba. Kungcono siyeke, sihambe sibuye kusasa ngoba kuthiwa asenzi ubulungiswa. Ngiyaxolisa kakhulu ngalokhu,’’ kusho ijaji libonakala ukuthi licikekile futhi linikina ikhanda lize liyancinciza.U-Advocate Mshololo ubenikina ikhanda ngesikhathi iJaji likhuluma sakuthetha lihlehlisa icala. Ngaphambi kwalokho kuke kwabangwa indaba yokuqasha uchwepheshe ohlola izibhamu.Abameli babecele ukuletha ungoti wabo wezibhamu ukuthi azohlola isibhamu namagobolondo okuthiwa kwabulala uMeyiwa. Ungoti kufanele akhokhelwe abeLegal Aid kodwa lokhu akukenzeki. Libangiwe lelo phuzu kwaze kwalethwa omele abeLegal Aid, ukuthi azochaza.Kulindeleke ukuthi icala liqhubeke ngoLwesithathu lapho ungoti wamaselula ezokweneka ubufakazi bakhe."
    },
    {
        "content": "LIGWETSHWE kanzima iphoyisa elaqotha abasekhweni kunomhlangano wokuxazulula izinkinga phakathi kwalo nomkalo eSand River Trust, eHazyview ngomhla ka 30 Ephreli 2023.Kubikwa ukuthi uConstable Sizwe Cedrick Khoza oneminyaka engu-38 wayenezinkinga nomkakhe uNomthandazo Suzan Mnisi (31) ngesikhathi ecela abasekhweni lakhe bangenele.Kulowo mhlangano kwafika udadewabo kamakoti uXolisile Mnisi (32), ongumhlengikazi esibhedlela iMatikwane nomfowabo uDennis Mkhatshwa (42).“Kubikwa ukuthi kwaqubuka ingxabano emhlanganweni, umfowabo kamakoti watshela uKhoza ukuthi ungumfana omncane. Kuthiwa lokhu kwathukuthelisa uKhoza owaphuma waya egumbini lokulala eyolanda isibhamu sakhe somsebenzi.Kuthiwa leli phoyisa lalanda isibhamu lifuna ukukhombisa umlamu walo ukuthi umfana omncane ukwazi ukwenzani.Icala labikwa kwabe-IPID, waboshwa uKhoza kodwa wabuye wadedelwa ngebheyili.Icala lakhe ladluliselwa ophikweni lwezokushushisa eMpumalanga lapho kwanqunywa khona ukuthi abekwe amacala amathathu okubulala.Leli phoyisa elalisebenza esiteshini saseMasoyi lawavuma amacala ngomhla ka 3 kwephezulu njengoba seligwetshwa.“UKhoza ugwetshwe odilikajele abathathu ngecala ngalinye lokubulala kwakhishwa nomyalelo wokuthi akafanelwe wukuphatha isibhamu,” kuqhubeka u"
    },
    {
        "content": "LIZOQALA ukuqulwa ngoFebhuwari 10 wonyaka ozayo, icala lokweqa ejele kwesiboshwa, uThabo Bester.Lokhu kuvezwe yiJaji uCagney Musi, eNkantolo eNkulu yaseFree State.Bekuvele kulindeleke ukuthi uMusi amemezele ukuthi kuzoqala nini ukuqulwa kwecala likaBester nabanye, njengoba bonke abameli kanjalo noMbuso beveze ukuthi sebekulungele ukuqulwa kwalo.Ngesikhathi kuqhubeka ukuhlala kwenkantolo, ummeli kaBester uke wazama ukuveza ukuthi uBester kungenzeka angakulungeli ngokomqondo ukuqulwa kwecala ngenxa yendlela aphethwe ngayo ejele, iKgosi Mampuru.Ummeli udalule ukuthi unikwa ihora elilodwa kuphela lokuthi azivocavoce, nokho uMusi akakugqizanga qakala lokhu, wathi uma ummeli kaBester esewalungise kahle amaphepha esikhalo sekhasimende lakhe, ngeke ananaze ukudlulisela udaba lwakhe kwelinye ijaji ukuze lilulalele.Leli cala laba wundabuzekwayo ngoMeyi 2022, ngesikhathi kuvela ukuthi uBester owayedonsa isigwebo sakhe ngamacala okubulala nawokudlwengula, weqa ejele.Lezi zindaba zavela sekuphele unyaka eqa.Bayisishiyagalolunye ababoshwa ngalokhu, okukhona kubo nowayeyintombi yakhe, ababanjwa naye eTanzania uDkt Nandipha Magudumana.I-ANC nomhlangano wokubhunga ngokhetho nentuthukoIBIZE umhlangano ozodonsa izinsuku eziyisithupha i-ANC ukuzobhunga ngokubhacaza kwayo okhethweni obelungoMeyi nonyaka.IBIZE umhlangano ozodonsa izinsuku eziyisithupha i-ANC ukuzobhunga ngokubhacaza kwayo okhethweni obelungoMeyi nonyaka.Isitatimende sikaKhongolose siveze ukuthi umhlangano uqala namhlanje eBirchwood Hotel, eBoksburg.Kuqala umhlangano wesigungu esiphezulu se-ANC namhlanje kuze kube nguMgqibelo. Kusuka ngeSonto kuze kube nguLwesibili, kuzohlala umhlangano ohlanganisa bonke abaholi bakwezinye izifundazwe, kubalwa ongqongqoshe, abaphathiswa beminyango, ondunankulu, izimeya, amaphini ongqongqoshe kanjalo nabanye abaholi.Kulo mhlangano bazobe becaciselwa kabanzi ngezinhlelo ze-ANC okumele bazilandele ezisuselwa emqulwini wezokhetho. “Inhloso ngukuthi kufuqwe izinhlelo zokuqeda indlala, ukukhulisa umnotho, ukwakha amathuba emisebenzi, ukwehlisa izinga lokuphila eliphezulu kanjalo nokubhekana nezinye izingqinamba ezibhekene nomphakathi,” kusho isitatimende.Kuzokhumbuleka ukuthi i-ANC yehlelwa wukwesekwa yaze yadinga ukuthi ibambisane namanye amaqembu ngenxa yokwehlelwa wukwesekwa okhethweni.Kuhlukene imibono ngabase-Israel kuma-Olympic KUSHAYISANA imibono ngokuya kwabadlali base-Israel kuma-Olympic aseParis, njengoba leliya lizwe liqhubeka nokudedela amabhomu eGaza.IPhini likaNgqongqoshe wezeMidlalo, ubuCiko namaSiko, uNksz Peace Mabe noNobhala jikelele we-ANC uMnuz Fikile Mbalula, bathe i-Israel akufanele ivunyelwe ukuya kuma-Olympic njengoba isaqhubeka nokubulala abantu basePalestine, eGaza.Babalule ukuthi neRussia ayikwazi ukuya kuleya midlalo ngoba isolwa ngokuba nodlame.Isolezwe lithole ukuthi abadlali baseRussia kabavumelekile ukuya kuma-Olympic ngenxa yempi eqhubeka phakathi kwezwe labo ne-Ukraine kanjalo nezinsolo zokuthi abadlali babegqugquzelwa ukuba basebenzise izikhuthazi ezingavumelekile.ISouth African Zionist Federation (SAZF), ithe uMabe noMbalula kufanele bahlukane ne-Israel ngoba inelungelo lokuya kuma-Olympic njengawo wonke amazwe.Kolunye uhlangothi. i-Palestine Solidarity Alliance Youth League in South Africa, ithe i-Israel enobandlululo akufanele ibe semidlalweni yama-Olympic.Ikhale ngokuthi ukuba khona kwayo kugqugquzela ukucindezelwa kwabantu. "
    },
    {
        "content": "INKANTOLO yeMantshi yaseThekwini ilihlehlisele uJulayi 12 icala lokudlwengula elithweswe isethenjwa soNyazilwezulu.UXolani “Maliyavuza” Zungu ubevele kule nkantolo ngoLwesine njengoba engaphandle ngebheyili ecaleni lokudlwengula athweswe lona.Usolwa ngokudlwengula owesifazane ongelinye lamalungu ebandla lamaNazaretha.Ummeli kaZungu, uMnuz Ayanda Khanyile we-Ayanda Khanyile Attorneys, uthe bona sebemi ngomumo ngaleli cala kodwa babanjezelwe wuMbuso ngenxa yobufakazi obungenele okudingeka buzokwethulwa enkantolo.“Esikutholile ukuthi owesifazane okuthiwa wadlwengulwa wuZungu akakaxoxi nomphenyi wecala. Ngelanga obekuhlelwe ukuthi bayokhuluma ngalo wafike wakhala wangakhuluma. Okunye wukuthi kunemiyalezo abeyithumelela uZungu okungakaqinisekiswa ukuthi iphuma kuyena ngempela yini. Thina sesimnikile yona umphenyi wecala, besilindele ukuthi sizofika enkantolo eseyidlulisele kuMshushisi kodwa sathola ukuthi akukenzeki lokho. Ngeke ngikwazi ukudalula ukuthi  le miyalezo ithini ngoba lokho kungalimaza icala,” kusho ummeli.Kuthintwa uZungu, uthe ngeke akwazi ukuphawula lutho ngecala ngoba lisesenkantolo.Elinye ilungu lomndeni kaZungu ebelisenkantolo nelingathandanga ukudalulwa, lithe bona banolwazi lokuthi leli cala alikho kodwa kukhona abalibhebhezelayo ngoba belwa noZungu.“Inkinga ukuthi uMaliyavuza usondelene kakhulu noNyazilwezulu. Kukhona abanenkinga yokuthi uyalivikela kwezinye izinto. Owesifazane lo okuthiwa umdlwengulile, yintombi yakhe akade athandana nayo futhi bebehlala bevakashelana. Inkinga idalwe yile thenda ka-R18 million eyakhishwa wuMengameli Cyril Ramaphosa yokwakha amadokodo eBuhleni. Kukhona izethenjwa ezilwa nawo wonke umuntu osondele noNyazi ngoba zifuna iwele ezandleni zazo. Zisebenzisana nezikhulu zepolitiki ezicasulwe wukuthi uNyazilwezulu lukumisile ukwakhiwa kwamadokodo obekuzozihlomulisa ngokudla le mali,” kusho umthombo.Kuthintwa uZungu ngendaba yethenda ka-R18 million yokwakha amadokodo eBuhleni, uthe yena akahlomuli lutho kumathenda kahulumeni futhi namabhizinisi awenzayo awahlangene namathenda.  "
    },
    {
        "content": "KUHLEHLISELWE isonto elizayo yiNkantolo yeMantshi yaseVerulam, ukulalelwa kwesicelo sebheyili ecaleni elibhekene nomfundisi webandla labasindisiwe, osolwa ngokunukubeza ngokocansi izingane zabafana.UMnuz Mkhanyisi Mshalala (57) okuthiwa ubenezinyanga eziyisithupha ehlala eWaterloo, okuthiwa ubencikiswe yisihlobo sakhe, ubevele kule nkantolo izolo. Uboshwe emasontweni amabili adlule ngamacala asolelwa kuwo okudlwengula abafana abathathu abeneminyaka engaphansi kuka-11.Kuthiwa ubebuye afundise ngeBhayibheli. Kukholakala ukuthi abagilwa ubebanukubezela endlini yakhe uma bemvakashele kuzobhungwa ngezwi leNkosi nangezinto ezithinta ibhola. Kuvele ukuthi ubebuye abe wumqeqeshi weqembu labafana abeneminyaka engaphansi kuka-11, aphinde abe wumfundisi ebandleni labasindisiwe khona endaweni. Inkantolo ilihlehlisele u-Septhemba 5 leli cala, kusaqhubeka uphenyo.UMnuz Khumbulani Zuma oyisisishoshovu somphakathi nomgqugquzeli we-MK ku- ward 106, obengomunye wabebehola umbhikisho ngaphandle kwenkantolo ngesikhathi kuvele umsolwa, uthe abazali bezingane balutheka njengoba ngesikhathi efika wangenisa ngesonto nangebhola okwenza bamethemba.“Ukufika kwakhe uzenze umuntu oyikholwa nofundisa ngeBhayibheli. Uphinde waziveza njengomuntu onolwazi nogqozi ekuqeqesheni abafana abancane ebholeni lezinyawo.  Ngenxa yokuthi indawo ikhungethwe ubugebengu nokusetshenziswa kwezidakamizwa, abazali babone kuyithuba lokugcina izingane zabo zimatasa futhi zenza into eqondindile, kanti uthi lala lulaza,” kusho uZuma.UMnuz Xolani Ngcobo oyilungu lesigungu esilwa nobugebengu eWaterloo, uthe ukuya kwabantu enkantolo, bekuhloswe ngakho ukweseka imindeni yabagilwa ukuze umsolwa engadedelwa.“Ngenxa yesimo semindeni yabagilwa somnotho neminyaka yabo, sibone kukuhle ukuthi sibe ngasohlangothini lwabo sibeseke kulesi sikhathi esinzima ababhekene naso. Ukwesaba kwethu kusekutheni asazi ukuthi zingaki izingane azigilile ezingakaphumeli obala ngoba sithole ukuthi ezindaweni aseke ahlala kuzo okuyi-Parkgate naseMhlasini, ubewumuntu ogila le mikhuba,” kusho uNgcobo.Ngesikhathi eboshwa, uMshalala usindiswe ukufika konogada bakwa-Reaction Unit of South Africa olakeni lwamalungu omphakathi abesho ukumudla amfele. Uvela nje, uqeda kululama njengoba ubengeniswe esibhedlela emva kwalokhu kutitinyeka ngamalungu omphakathi, kanti ubephansi kweso lwamaphoyisa."
    },
    {
        "content": "KUVELA ukuthi selihlukene phakathi ibandla laseZayoni amaJericho ngoMfundisi walo ophinde abe yinyanga osezikhindini, osolwa ngokuba unggondongqondo ekusocongweni kukamama nendodakazi okwenzeke emasontweni amathathu edlule.UMnuz Simphiwe Abraham Mhlaba (54) ubevele eNkantolo yeMantshi yaseNtuzuma, ngoMsombuluko, usolwa ngokubulala uNkk Patricia Jeza (48) nendodakazi yakhe uNksz Queen Jeza (28).Izidumbu zalaba ababili zatholakala zilahliwe emaChobeni, eNanda, kwase kuboshwa uMhlaba okwavela ukuthi waba nengxabano nalaba ababili kubangwa uR300 000  “wokubathwalisa.’’Kwavela ukuthi abagilwa bakhokhela umsolwa le mali befuna ukuthi abathwalise okuthe uma kungasayi ngamagama enkehli base befuna ukubuyiselwa imali yabo.Lokhu kuvela ukuthi yikhona okususe udungunyane phakathi kwabo nomsolwa.Isolezwe likhulume nabangamalungu ebandla bezigodlile amagama abo, baveza ukuthi ibandla lihlukene phakathi ngokuthi asekwe yini uMhlaba noma cha.\"Kukhona abakholelwa ukuthi akanacala, kumele esekwe uma evela enkantolo, kube khona abathi angeke bona beseke umbulali,\" kuchaza umthombo.Nelinye ilungu lebandla nalo lipotshozele Isolezwe ukuthi ibandla lihlukene phakathi.Umsolwa waziwa ngokuphila impilo ewubukhazikhazi. Uhlala emzini oyisitezi oseNanda. Uhamba ngonyanyavu lwemoto lohlobo lwe-Range Rover olubhalwe isibongo sakhe.Umsolwa ungumfowabo wenyanga eshone ngonyaka odlule, uMnuz Samuel Mhlaba, owayedume ngokwelapha uZodwa Wabantu.Ngesikhathi engena enkantolo umsolwa ubebonakala ekhululekile efake ihembe elimnyama egunde nembungculu.Ubingelele abebezomeseka ebebeyingcosana ngaphakathi enkantolo.IMantshi uMizri ithe icala lihlehliselwa isonto elizayo ngoLwesine, ukuze umsolwa ezofaka isicelo sakhe sebheyili.UMshushisi wecala uMnuz Sphamandla Dlamini, uvumelene nokuthi icala lingahlehliswa.Ngaphakathi enkantolo bekukhona namalungu omndeni abagilwa kubonakala nje ukuthi simuncu isimo.Amalungu emndeni yabafi ale aphetha ukukhuluma neSolezwe, athi kawazimisele ukusho okuthile.Imizam yokuthola ukuphawula kwabebandla lamaJericho ayiphumelelanga ngoba izingcingo nemiyalezi abathunyelelwe yona bekungaphendulwa. "
    },
    {
        "content": "KUDUMA ikhanda kumholi we-IFP oyilungu lePhalamende odukelwe unkosikazi osekuphele izinsuku ezine engatholakali.UMnuz Sanele Zondo, ongusihlalo wophiko lwentsha kwi-IFP,  i-IFP Youth Brigade, uthe ubambe umoya ngonkosikazi wakhe, uNkk Simenyiwe MaDlomo Zondo, athe wagcina ukukhuluma naye ngoLwesihlanu.“Ngagcina ukukhuluma naye ngabo-11 emini yasekuseni. Wangibikela ukuthi usaya kothenga eRichards Bay. Ngagcina lapho ke ukuxhumana naye. Ngangingekho ekhaya ngesikhathi ehamba, angazi ukuthi wayegqoke kanjani.”UZondo wagcagcelwa ngoMashi, kwelakubo, eHluhluwe.UZondo uthe imindeni, owakubo nowakubo kwamakoti, ikhathazekile ngokunyamalala kukaNkk Zondo.“Sinxusa abangaba nolwazi olungaholela ekutheni simthole, ukuba baxhumane nathi. Imindeni isebenzisana namaphoyisa nazo zonke izinhlaka zokuphepha nezikahulumeni ukwenza isiqiniseko sokuthi siyamthola uSimenyiwe. Kubalulekile ukuthi simthole.”UZondo uthe okumkhathazayo ukuthi abantu sebeqalile ukukhuluma izinto ezehlukene, wathi kukhona nabanuka yena ngokuduka kukankosikazi wakhe.“Sengithola imiyalezo ethusayo nengaqondakali. Lolu daba selungenwe abantu abaningi. Uyazi ukuthi abantu bazohlezi bekhuluma uma kunesimo esinje. Kuvamisile vele ukuthi uma kuduke umuntu oshadile, kusolwe lona omunye osele.“Ingakho sengithandazela ukuthi uMaDlomo atholakale, khona kuzophela konke lokhu kukhuluma okukhona. Uma engabuya mhlawumbe angacacisa ngalezi zinto ezikhulunywayo. Ingakho ngithandazela ukuthi atholakale ephila.”Uyise kamakoti, uMnuz Nkosinathi Dlomo, uthe indodakazi yakhe yagcina ukumthumela umyalezo ngeWhatsApp, ngaphambi kwehora lesibili, ngalo uLwesihlanu.“Emva kwalokho wabe eselahleka emoyeni. Sasithi noma sithi siyafona, ucingo lwakhe lukhale lungabanjwa. Ngeshwa ucingo walushiya khona kwaZondo, baze baluthola ngesinye isikhathi.”UDlomo uthe ubunzima ababhekene nabo abuchazeki.“Kubuhlungu ngoba umntwana wethu lona, asimazi noma usaphila yini. Asazi ukuthi kwenzekani ngaye. Siphatheke kabi kakhulu. Sinethemba lokuthi uzotholakala maduze.”Kuze kwashaya isikhathi sokushicilela okhulumela amaphoyisa KwaZulu-Natal, uColonel Robert Netshiunda, engakayiphenduli imibuzo athunyelwe yona."
    },
    {
        "content": "BABUYELA emabhentshini aseNkantolo eNkulu ePitoli abalisa abahlanu abasolwa ngokujuqa owayengunozinti uSenzo Meyiwa.  UMeyiwa owayeyisilomo se-Orlando Pirates neBafana Bafana, wadutshulwa wabulawa ekubo kwentombi yakhe uKelly Khumalo ngo2014.UMbuso uthi abalisa abahlanu yibona abamkakisa okwenyamazane uMeyiwa ngobusuku kuka-Okthoba 26, 2014 eVosloorus, eGauteng. Abamangalelwa bonke bayawaphika onke amacala ababekwe wona.Icala lisesigabeni sokuqulwa lapho uMbuso uqhubeka khona nokubiza ofakazi bawo okholwa wukuthi bazosiza ukugojela abamangalelwa.Phambilini icala laguqa ukuze kunikwe abameli ithuba lokucubungula kahle bonke ubufakazi bese belungela ukuphosa imibuzo kofakazi boMbuso."
    },
    {
        "content": "UTHOLWE enecala lokubulala ngenhloso owesilisa waseNtuzuma, owangqubuza intombi ayekipite nayo ngekhanda odongeni kasikhombisa yaze yafa eyisola ngokuthi isiqomile. UMxolisi Mvula (30) wabulala uNksz Phindile Mkhize(21) ngoDisemba 2 2022, kulandela ukuthi engalalanga endlini ababekipite kuyona eLindelani.Kuleso sigameko kuvela ukuthi uMvula, owucecevana ngokomzimba, wayedinwe egane unwabu esho nokusho ukuthi ukungalali endlini kowayeyintombi yakhe kwakusho ukuthi usenelinye isoka alale kulo. Kuvelile enkantolo ukuthi umufi wayelale kwadadewabo ngenxa yokuthi babengazwananga noMvula. Ubuya nje ekuseni wayesezothatha izimpahla zakhe ukuze abuyele ekhaya.Kuthiwa wamngqubuza odongeni kaningi, maqede wamgxoba nasebusweni nasekhanda, konke ekwenza ngesankahlu nelukuluku lokudinwa. Umufi kuthiwa washonela endaweni yesigameko. Ngemuva kwalokho ummangalelwa wathi nyawo zami ngibelethe kodwa wagcina ekhalelwe ngamasongo kaSigonyela.NgoMsombuluko, uMvula okhanyayo ngokwebala, ubebukeka sengathi akazi nokuthi lidumephi. INkantolo yeMantshi yaseNtuzuma, ikhiphe isinqumo yamlahla ngecala lokubulala ngenhloso.IMantshi uMohamed Montala, ikhale ngesihluku esikhonjiswe ngummangalelwa kumufi.Imantshi isebenzise ubufakazi obethulwa nguDkt Naidoo onguchwepheshe osenolwazi olunzulu lokuhlolwa kwezidumbu.Lo chwepheshe wenekela inkantolo ngendlela alimala ngayo ekhanda umufi. Waveza ukuthi igazi elilinganiselwa ku-100 mm lachithekela ebuchosheni.\"Indlela igazi elachitheka ngayo ebuchosheni uchwepheshe ohlola izidumbu waveza ukuthi kwakubangelwa yisankahlu ummangalelwa ayesisebenzisa ngesikhathi engqubuza umufi odongweni ephindelela,'' kusho iMantshi.Iqhuba ithe kuvela ukuthi ummangalelwa wamngqubuza umufi izikhawu eziyisikhombisa okuwubufakazi bokuthi wayehlosile ukumbulala.\"Ukube wawungahlosile ukumbulala umufi wawungeke umngqubuze odongweni izikhawu eziningi kangaka. Yingakho namhlanje ngikuthola unecala lokubulala ngenhloso,'' isho kanje imantshi ibhekise kummangalelwa.IMantshi isebenzise ubufakazi obethulwa ngufakazi owayekhona ngesikhathi sesigameko, uNksz Sithembile Mkhize.Ithe ubufakazi obethulwa yilo fakazi buyabambeka futhi abuzange bushiye inkantolo nongabazane ngokwenzeka ngosuku lwesigameko.Kuvele nokuthi kunofakazi abapendele inkantolo isithombe sokuthi umufi wayesebudlelwaneni bothando obabuhlukumeza.Kubikwa ukuthi ngesikhathi engalalanga nesoka lakhe wayekade elale nodadewawo, wavuka ekuseni wamncenga ukuba amphelezele ukuze ayolanda izimpahla zakhe kubo kwesoka.\"Lokhu kokuthi umufi wayezolanda izimpahla zakhe kubo kukammangalelwa kuveza ngokusobala ukuthi wayesezinhlelweni zokuphuma kulolu thando,'' kuqhuba iMantshi.UMshushisi u-Advocate Kaystree Ramsamujh, uchaze ummangalelwa njengomqambi manga wakhala ngobufakazi obushayisanayo abethulela inkantolo.Uthe ukholwa ukuthi konke ummangalelwa wayevele ekuhlosile. Ukhale ngokuthi ummangalelwa waqamba amanga wathi umufi washayeka ngephutha odongeni kade bebanga iselula ekubeni umufi wayengenayo (iselula) ngesikhathi sesigameko.Kuvele nokuthi ngo-Okthoba 2022, ummangalelwa wake washaya walimaza umufi waze wavuvukala umlomo.Unina kamufi uNkk Vuyile Mkhize ubonge ukuthi ummangalelwa ulahlwe yicala.\"Ngiyabonga ukuthi ekugcineni ubulungiswa bubonakala benzeka ngokubulawa komtanami. Manje sengifisa ukuthi athole isigwebo esimfanele,'' usho kanje uNkk Mkhize.Omunye obesenkantolo, uNkk Thokozani Khumalo, uSihlalo wenhlangano uBambiswano, ebhekekelele ukuhlukunyezwa kwabesifazane eLindelani, uthe bajabule ngokuthi inkantolo imthole enecala ummangalelwa.Namhlanje inkantolo izokhipha isigwebo sikammangalelwa."
    },
    {
        "content": "SIBHUNTSHILE isigcawu sokuquliswa kweJaji Tshifhiwa Maumela elaliphethe icala lokufa kukaSenzo Meyiwa, elingeniswe esibhedlela lixinwe wukugula.UMaumela waba yijaji lokuqala ukunikwa icala lokufa kukaMeyiwa kodwa kuthe sekuphakathi wamiswa emsebenzini kwafakwa iJaji Ratha Mokgoatlheng. UMaumela nakuba wayebike ukugula kodwa kwavela ukuthi umisiwe uzoya esigcawini.IJaji uMaumela limangalelwe wuMengameli wamaJaji eGauteng iJaji Dunstan Mlambo, elikhala ngokuthi wehlulwa wumsebenzi, uthatha isikhathi ukukhipha izinqumo. UMlambo kade eseqalile ukwethula udaba echaza ngokumangalela uMaumela.UMaumela bekufanele avele okwesibili esigcawini sokumshushisa izolo eGoli kodwa kwavela ukuthi ungeniswe esibhedlela engemuhle kahle.USihlalo wesigcawu Ijaji Chris Jafta odla umhlalaphansi, ungene esexolisa ngokuthi kungaqalwa ngesikhathi wathi kukhona osekuqhamukile okuphazamisayo.“ Siyaxolisa ngokuthi singaqali ngesikhathi ngoba bekufanele siqale ngo-9 kodwa kunodaba oluvelile oludale ukuthi singaqali ngesikhathi,’’ kusho uJafta ophose izintambo kumholi wobufakazi nakummeli kaMaumela.Ummeli kaMaumela u-Advocate Ghandi Badela, uchaze ngodaba lwekhasimende lakhe.“ Kunjengoba sekuchaziwe impela kunesimo esingaphezu kwamandla esiphoqa ukuthi senze ngenye indlela. IJaji uMaumela lingeniswe esibhedlela, manje besikhuleka ukuthi udaba luhlehle kuze kube uyelulama. Siphakamisa uMeyi 27 njengosuku esiyobuya ngalo ngokuvumelana nabanye ozakwethu la,’’ kusho uBadela.IJaji uJafta lithe lolo suku olokubambisa ngoba akwaziwa ukuthi isimo sizoba njani kodwa kuyobuzwa ngalo kubonakale ukuthi kumiswa kanjani.NgoMsombuluko okuqale ngawo isigcawu, ummangali uMlambo ubebeka izinto ngembaba engahlonizi ngokungenami kwakhe ngoMaumela. UMlambo uthe uMaumela ugodla izinqumo isikhathi eside, uma emshayela izingcingo angamtholi futhi angabuyeli kuye.Uthe icala lokufa kukaMeyiwa kwakungafanele lihlalelwe wuMaumela kodwa wazenzela ngokuthanda kwakhe.“ Wayenikwe umyalelo wokuthi alisebenze icala nokuyothi uma selilungele ukungena enkantolo bese elibuyisa kodwa wavele wayongena nalo enkantolo. Kwase kuvele kwenzekile kwakunzima ukumephuca lona,’’ kusho uMlambo."
    },
    {
        "content": "INKANTOLO yeMantshi yasePinetown isichithile isicelo sebheyili sesosha elibekwe icala lokudubula amahlandla ayisithupha libulale umkalo.IMantshi uGwendolyn Robinson, ithe azikho izizathu ezinqala futhi ezingajwayelekile ezibekwe uMnuz Lwanda Zungu esicelweni sakhe sebheyili.Icala libe selihlehliselwa uJuni 18 nonyaka ukuze uMbuso uphothule uphenyo lwawo.UZungu usolwa ngokudubula emi phezu kombhede okwakulele kuwona umufi, uNkk Tania Msane-Zungu (36) ngoJanuwari 3 nonyaka.Kusolakala ukuthi wadubula umufi kanye ekhanda, amahlandla amane entanyeni enye inhlamvu yangena esifubeni. UZungu uyaliphika icala lokubulala ngokuyinhloso eliwela esigabeni sesithupha athweswe lona uMbuso.Enkantolo bekukhona amalungu ayo yomibili imindeni eganiselene kodwa engasabhekani.Lokhu kuyaye kugqame nangokuhlala kwawo ngokwehlukana emabhentshini asenkantolo.UZungu ubebukeka ezikhululekele njengenjwayelo futhi akakhombisanga kujabha ennqatshelwa ibheyili.Ummeli kaZungu, u-Advocate Muzi Mzelemu akasiphikisanga isinqumo semantshi. Lokhu kuchaza ukuthi uZungu uzoqhubeka agqunywe ezitokisini zasejele laseWestville. "
    },
    {
        "content": "KUVAMBANISE iphunga elingameleleki ezindaweni eziningi kuMasipala weTheku kulandela isiteleka samasonto amabili esesishiye leli dolobha lixathuka.Ngesikhathi izintatheli zeSolezwe zihambele ezinye izindawo izolo, zizithele ezingqumbini zikadoti ongaqoqiwe nosusaphazeke yonke indawo.Amafulaha ngamafulaha kadoti ayakhula usuku nosuku njengoba ezinye izakhamizi zisaqhubeka nokuwubeka ngaphandle nakuba omdala ungakalandwa.Ngokujwayelekile umgwaqo uRiverside, oya endaweni yokulahla udoti eRoadhouse ngaseMngeni, unemizila emibili evumela ukuthi izimoto ziphambane. Kodwa sekusemanyaleni kulo mgwaqo nomzila usuwodwa, omunye ugqitshwe amasaka oplastiki abamnyama abavuza ukubola.Endaweni yokulahla udoti eSpringfield, kuphithizela izimoto zabantu abazozilahlela ngokwabo udoti, abanye abalunguzi nakulunguza bawulahla bengakangeni.Ekhoneni lomgwaqo uQuarry Road East noMngeni, uma ubheke ngakwaMakro, abantu sebekhethe ukumbondela udoti ngaserobhothini elikule ndawo, okuyisimo esifanayo nakwezinye izindawo eziningi.Iphunga kulezi zindawo, liyahila, likwenza ucanuzelelwe yinhliziyo, kubhuza nezimpukane.Ehostela labesifazane eThokoza ku-Yusuf Dadoo Street, lapho okukhalwa khona ngokuhamba kukagesi isikhathi eside, nokungalandwa kukadoti, izimpethu beziqomfiza obondeni kuleli sonto.Lesi simo sesibeke engcupheni abantu abangangenwa yizifo ngokungcola okuxake ukwenza. UDkt Carmen James, ongudokotela owelapha zonke izifo, uthe ukulahlwa budlabha kukadoti ikakhulukazi eduze kwemifula kungadala ukuthi amanzi abe negciwane i-Ecoli. Leli gciwane litholakala endleni.“Udoti kuyenzeka ube namanabukeni, ngakho maningi amathuba okuthi leyo ndle igcine ifinyelela emanzini. Uthe  imvelo iyona ethinteka kakhulu uma udoti ulahlwa budlabha ngale ndlela,” kusho uDkt James.Khonamanjalo, bayabuyela eNkantolo yeMantshi yaseThekwini abasebenzi bakamasipala abangu-13, ababoshelwa icala lokudala udlame emphakathini nelokucekela impahla.Abasebenzi abebevele okokuqala kule nkantolo ngoLwesithathu kulindeleke ukuthi bacele ibheyili.NgoLwesibili emhlanganweni woMkhandlu weTheku kuvele ukuthi sekushone umsebenzi, kwalimala kabi ababili njengoba kunesiteleka.Umsebenzi, ongadalulwanga igama, kuthiwa ushone emva kokuhlaselwa ozakwabo abebesembhikishweni. Lokhu kudalulwe imenenja kamasipala, uMnuz Musa Mbhele.UMbhele uthe umsebenzi oshonile wahlaselwa esebenza emathuneni aseMlaza.“Kunamacala amabili okuzama ukubulala aphenywayo. Laba basebenzi balimala kanzima emva kokuhlaselwa.”Kunemibiko yokuthi abasebenzi abangatelekile bayasatshiswa uma bethi bazama ukuyolungisa ugesi.UMbhele uthe abasebenzi abaningi sebebuyelile emsebenzini, kodwa wathi iningi lisasaba ukuphumela ngaphandle liyokwenza umsebenzi walo.“Abaningi bakhala ngokuthi babona bengaphephile.”Isiteleka siphinde saholela ekucekelweni phansi kwempahla.UMbhele uthe basezinhlelweni zokuvulela icala inyunyana yabasebenzi bakamasipala, i-SA Municipal Workers Union (Samwu) ehola umbhikisho.“Sifuna ukuthi bakhokhele izindleko zawo wonke umonakalo odalwe yisiteleka.”Ikhansela le-DA, uMnuz Mzamo Billy, lithe kuyakhathaza ukuhlaselwa kwabasebenzi abangatelekile.Uthe ukuqhubeka kombhikisho isikhathi eside kusho ukwehluleka kobuholi bomkhandlu.“Kuyaqala emlandweni ukuba sibone umbhikisho walolu hlobo. Abantu sebehlale isikhathi eside bengenawo amanzi nogesi. Akufanele engabe ubuholi buyabukela nje isimo sinje.”Ikhansela le-EFF, uMnuz Khanyisani Khambule, lithe njengoba iningi labasebenzi kuthiwa selibuyele emsebenzini, kufanele imiphumela ibonakale.“Akufanele sizwe ngendaba ukuthi abasebenzi sebebuyele emsebenzini, kufanele sibabone benza umsebenzi. Akufanele sibakhokhele ukuthi bavuka beyohlala nje.”’Ikhansela le-ANC, uMnuz Nkosenhle Madlala, lithe bayakuqonda ukuthi abasebenzi abaningi basesaba ukuphumela ngaphandle, wathi balindele ukuthi isimo sibe ngcono ngokuhamba kwesikhathi."
    },
    {
        "content": "SEKUQUBUKE ukukhathazeka ngokwanda kwabantu abadala (50-54), abane-HIV eGauteng, okuvele ukuthi isibalo sabo sesinyukele ku-32.2% ngo-2022, sisuka ku-20.8% ngo-2017.USolwazi Khangelani Zuma we-Human Sciences Research Council (HSRC), okuwuyena obehola lolu cwaningo, uthe abakutholile wukuthi abantu abane-HIV sebephila isikhathi eside ngenxa yokuthi badla imishanguzo yalesi sifo.“Okusikhathazayo wukuthi njengoba sanda isibalo sabantu abadala abane-HIV kusho ukuthi - ngaphandle kwalabo abadla imishanguzo yabo - kukhona nabanye abasuke beqala ukuthola ukuthi bane-HIV. Lokhu sikusho ngoba isibalo sabo sikhuphukile kuleso sango-2017.”Uthe ucwaningo lwenziwe kubantu baseTshwane, Ekurhuleni, eGoli, Sedibeng naseWest Rand.“Abantu abadla imishanguzo banyuke bafinyelela ku-73.4% eGauteng, ngo-2017 lesi sibalo sasiku-56.0%. Kuvela ukuthi abesifazane yibona abadla kakhulu imishanguzo njengoba isibalo sabo siku-75% bese esamadoda sibe ku-66.3%. Sibuye sathola ukuthi kusenabantu abangazihloli i-HIV njengoba u-61.8% wabantu abaneminyaka ewu-25-49 bethe abazihloli.”Uthe phakathi kwezinto ezenza sinyuke isibalo sabaphila ne-HIV wukushesha uzimbandakanye nocansi njengoba abanye abacwaningiwe beveze ukuthi baqale ukuya ocansini beneminyaka engaphansi kuka-15.Okunye wukulala nabantu abahlukene nokungenzi ucansi oluphephile.Ubalule ukuthi u-70% wabacwaningiwe uthe awuwasebenzisi amakhondomu noma uwasebenzisa ngezikhathi ezithile.Ugqugquzele uhulumeni ukuba andise imikhankaso yokuqwashisa nge-HIV, agqugquzele abesilisa ukuba basoke, andise imikhankaso yokusetshenziswa kwePreP. Uphinde wanxusa ukuthi kufundiswe nabesifazane namantombazane ngezindaba ze-HIV njengoba kuseyibona abangenwa kakhulu yiyo."
    },
    {
        "content": "KWENZEKE okuvamile kuhlehla icala lenkohlakalo nokukhwabanisa elibhekene nowayengumengameli, uMnuz Jacob Zuma, kuqubuka omunye umdonsiswano.Icala lihlehlele inyanga ezayo emva kokuthi abameli bakaZuma bevuke inja ebomvu, baphonsela inselelo isinqumo seJaji uNkosinathi Chili, sokungabanikezi izizathu zokuchitha isicelo sabo sokuba kushenxe umshushisi omkhulu ecaleni, u-Advocate Billy Downer.UChili wachitha isicelo sikaZuma ngasekuqaleni konyaka, wabe esethi izizathu zokuchitha isicelo uyozihlinzeka mhla esekhipha isinqumo ecaleni.Ummeli kaZuma, u-Advocate Dali Mpofu, uthe ngeke bakwazi ukuqhubeka nokuqula icala bengakazitholi izizathu ezenza ukuthi kuchithwe isicelo sabo.\"Sifisa ukusidlulisela phambili isinqumo senkantolo. Asikwazi ukusidlulisela phambili isinqumo uma singenazo izizathu zokuchithwa kwaso.\"Kuke kwaphakama imimoya ngesikhathi abameli bakaZuma noMbuso bedonsisana ngodaba lokuqulwa kwaleli cala.Kube nomzuzu lapho khona uMpofu egane khona unwabu, ekhala ngokubukelwa phansi nguDowner.Indaba iqale ngesikhathi uDowner etshela uMpofu ukuthi angamphazamisi uma ekhuluma.“Angizanga lapha enkantolo ukuba ngizohlukunyezwa uDowner. Nginelungelo lokusukuma, ngizwakalise ukungahambisani kwami naye uma enza into engavumelekile.”UChili ukuhlehlisele uSeptemba 11 ukulalelwa kwecala, lapho khona ezokwethula izizathu zakhe zokuchitha isicelo sokuba kushenxe uDowner.Lona umzamo kaZuma wesibili wokushenxisa uDowner.Isicelo sokuqala wasifaka ekhala ngokuthi uDowner uchemile, nokho sachithwa lesi sicelo.Waphinde wafaka isicelo sesibili ekhala ngokuthi uDowner uphule umthetho ngokuputshuzela intatheli ulwazi oluyimfihlo olumayelana nokugula kwakhe.Naso lesi sicelo sachithwa, uZuma wazama nokuzishushisela uDowner mathupha, nalo leli cala lachithwa.Ecaleni lenkohlakalo, uZuma umangalelwe nenkampani yezikhali yaseFrance, iThales.UZuma usolwa ngokuthola intshontsho ngesikhathi elakuleli lithenga izikhali.Izolo, uZuma utshele abebezomeseka enkantolo ukuthi ubhecwa ngobende inyama engayidlanga.Uthe ngesikhathi kuthengwa izikhali wayengeyona ingxenye kahulumeni kazwelonke njengoba ayengumphathiswa lapha KwaZulu-Natal."
    },
    {
        "content": "ZIYABHIMBA izinto kuSomlomo kuMasipala Abaqulusi, osebhalelwe yiqembu lakhe i-IFP lifuna izincazelo ngenkulumo ayethule kungcwatshwa isishoshovu somphakathi esiyilungu le-EFF kulo masipala.Incwadi eputshukile Isolezwe  eliyibonile iqondiswe kuNksz Nonkululeko Ndlela owuSomlomo nekhansela laleli qembu ibhalwe ngoMgqibelo. Le ncwadi imnikeza umnqamulajuqu wezinsuku eziyisikhombisa ukuthi aphendule ngenkulumo ayethule emngcwabeni kaMnuz Simangaliso Zwane, odutshulwe ebangeni elingatheni ukusuka kubo ngabasolwa abangaziwa ngenyanga edlule.Ekhuluma kulo mngcwabo, uNksz Ndlela  okukholakala ukuthi kumdonsele amanzi ngomsele, uncome isibindi sikamufi owameseka esedayiswe abakwabo (IFP).“Ngiyamkhumbula, sebengidayisile abakwethu. Amaqembu ezepolitiki anamhlanje ayadayisana, nani niyadayisana, akekho ongcono. Kwakumele ngikhethwe ngibe wusihlalo womama eZululand. Abantu bafaka imisila ngaphansi bonke.  Kwaqhamuka amadoda angabafazi athwala amaduku, akhuluma izindaba zabafazi…” washo kanje.Encwadini ebhalwe wunobhala we-IFP ehhovisini layo elikulo masipala, uMnuz Sifiso Danisa, leli qembu lithi inkulumo kaNksz Ndlela ayethula kulo mngcwabo, ifaka iqembu ehlazweni.Bafuna acacise ukuthi inkulumo ayeyethula kulo mngcwabo, wayeyethula njengosomlomo na? Bafuna aveze ukuthi wubani omyalele ukuthi akhulume emngcwabeni egameni leqembu nokuthi umngcwabo wayewuhambele njengomholi weqembu le-IFP okukanye wayezihambele nje.Le ncwadi iveza ukuthi lolu daba lizodluliselwa esigungwini sobuholi obuphezulu be-IFP.Kuthintwa uDanisa (unobhala), ukuqinisekisile ukuthi incwadi nguyena oyibhalile.“Beyiqondiswe kusomlomo ngakho anginalo ulwazi lokuthi iputshuke kanjani.  Esikudingayo nje ukuthi asicacisele, akuliwa naye. Ngokwehhovisi engikulo, kumele sazi uma umholi ezokhuluma emcimbini othile egameni leqembu. Kodwa ke angifuni kuphawula ngalokhu kakhulu kwazise incwadi seyivele iputshukile nokuyinto engadala umonakalo uma ngingaphawula ngigxile ngayo ngoba kwakungayona incwadi evulelekile,” usho kanje.Ngaphambi kokuthi uZwane adutshulwe, wayekhala ngayekubiza ngenkohlakalo edla lubi kulo masipala. Phakathi kokunye akubhala ekhasini lakhe kwi-Facebook  ngaphambi kokuthi abulawe, wayekhala ngokudutshulwa kwesishoshovu okuthiwa besilwela amalungelo abasebenzi kulo masipala uMnuz Sandile Ntshali. Kuthiwa uNtshali wasinda edutshulwa, walimala kabi okuthiwa bakhona ababoshiwe. UZwane wayesola ukuthi uNtshali wayekade elalelwe unyendle ngezinye izikhulu kulo masipala ezamthengela izinkabi. Wayegqugquzela umphakathi ukuthi uphume ngobuningi uyokweseka uNtshali enkantolo ngesikhathi kuvela abasolwa ngokumdubula.  Kuthiwa ngesikhathi uZwane edutshulwa, ngayizolo wayekade ehambele leli cala, egqugquzele namanye amalungu omphakathi ayeyingxenye yalo."
    },
    {
        "content": "LITHINTE amalakazane iJaji Ratha Mokgoatlheng, eliqula icala lokubulawa kukaSenzo Meyiwa, ngamagama eliwashilo lisola abameli abamnyama ngobuhlathi.Inhlangano yabameli abamnyama iBlack Lawyers Association (BLA), ithe ifuna umhlangano neNhloko yamaJaji eGauteng, uJaji Dunstan Mlambo.IJaji belihlalele udaba ngoLwesithathu lapho elikhulume khona amagama okuthiwa awanambitheki kubameli abamnyama. Inhlangano yabameli ikholwa wukuthi ijaji likhulume leqisa laze lasho okungafanele.IJaji licasulwe wukungafiki kommeli u-Advocate Thulani Mngomezulu enkantolo okuthiwa ubike kumsizi weJaji nakozakwabo ukuthi akezi. IJaji lidinwe wukuthi uMngomzeulu akalithintanga lona ngqo alazise ngokulova kwalo.UMeyiwa owayeyisilomo se-Orlando Pirates neBafana Bafana, wadutshulwa wabulawa ekubo kwentombi yakhe uKelly Khumalo eVosloorus, eGauteng ngo-2014.Icala liyaqulwa eNkantolo eNkulu ePitoli kanti bahlanu abalisa abasebhokisini okuthiwa yibona abacoboshisa uMeyiwa.IJaji belibonakala ukuthi licikekile ngalo ludaba.“Yiyona ndlela abameli abamnyama abasebenza ngayo le, mhlambe angithi abanye babo? Kungathi engangibikelanga mina? Ngabe yiyona ndlela ummeli oqeqesheke kahle okumele enze ngayo le?“Ngize ngithola umyalezo kumsizi wami kodwa ummeli akalifoneli ijaji futhi kulindeleke ukuthi lona lisineke lijabule ngoba ummeli omnyama,’’ kusho iJaji lilinganisa ukuhleka.UMengameli weBLA uMnuz Nkosana Mvundlela, uthe abeneme ngendlela iJaji elikhulume ngayo futhi kufanele lulungiswe lo ludaba ngokushesha.“Kungaba yishwa ukuthi unemibono enjalo, kungabe impela kuthunaza umsebenzi wabo bonke abameli kuleli. “Kungaba kubi ukuthi iJaji elihlonishwa njengaleli, licabange ukuthi uzakwethu wenze lokhu okuthiwa ukwenzile ngoba emnyama,’’ kusho uMvundlela.IJaji Mokgoatlheng aliqali ukuba sematheni ngokuphawula kwalo enkantolo. Phambilini lake lathathana no-Advocate Zandile Mshololo kodwa naye wama ekutheni kufanele iJaji limhloniphe ngoba uwummeli.Kulindeleke ukuthi icala lokufa kukaMeyiwa libuyele enkantolo namuhla lapho kuzoqhubeka khona ubufakazi."
    },
    {
        "content": "UMNDENI wewele laseWestrich eNewlands West ebelithunjiwe ufuna aboshwe ngokushesha umbulali. Isidumbu sikaSibusiso Mpangase (9) obesekuphele amasonto amabili edukile kuthiwa sitholwe ngabadobi sintanta emfuleni uMngeni ngoLwesithathu olwedlule. Kwakubikwe ukuthi uthunjwe yindoda engaziwa eyayihamba ngeToyota Etios e-silver grey ngoMashi 20 ebuya kodlala epaki yendawo.Ngesikhathi kwenzeka isehlakalo, uSibusiso kuthiwa wayehamba newele lakhe nenye ingane (14) yakubo.Umalumekazi kaSibusiso, uNksz Thobile Mpangase uthe bafuna kuboshwe umbulali.“Amaphoyisa awasisize asitholele umbulali, ambambe, ambophe ngento asenze yona,” kusho uNksz Mpangase.Echaza ngesimo abeyiso uSibusiso ngesikhathi umndeni uyoqinisekisa ukuthi nguye yini, uthe isikhumba besiphalwe sonke, iso lingekho, ekhanda egundiwe ezinye izinwele zishuthekwe ebuchosheni, kukhona izinzwane ezisikiwe, kwaphinde kwasikwa nengxenye yesitho sakhe sangasese.Uveze ukuthi ukungabonakali kahle kwakhe ngenxa yokucwiywa kwenze amalungu omndeni abeyoqinisekisa ngoLwesithathu atholwe ngalo, abuya ethi akuyena.Uthe kuze kwaba amalungu omndeni aye ngoLwesine abone ukuthi uyena emva kokucela abasemakhazeni ukuthi bawashe izimpahla abezigqokile. Uthe emuva kokuwashwa kwezingubo bakwazile ukubona ukuthi nguyena, kwazise bezifana nayezigqoke ngosuku anyamalala ngalo.“Sikholwa ukuthi umuntu owamthumba wayenolwazi lonke lokuthi uyiwele uSibusiso. Futhi sikholwa ukuthi ucwiye ezinye izitho zomzimba wakhe ukuze ayothwala ngazo ngoba kuye kushiwo ukuthi abantu abangamawele, banenhlanhla,” usho kanje.Ngesikhathi Isolezwe libika ngokuthunjwa kukaSibusiso ngeledlule, uNksz Mpangase washo ukuthi owesilisa osolwa ngokuthumba uSibusiso wazenza umuntu omthuma esitolo ukuthi ayomthengela ugwayi.Okhulumela amaphoyisa KwaZulu-Natal uColonel Robert Netshiunda ukuqinisekisile ukuthi isidumbu sikaSibusiso sitholakele, kwavulwa idokodo lokufa komuntu, imbangela yokufa kwakhe ayikaziwa njengoba kusalindwe imiphumelela yokuhlolwa kwesidumbu."
    },
    {
        "content": "LIVULWA ngosuku okwazalwa ngalo owayenguMengameli wokuqala wombuso wentando yeningi eNingizimu Afrika, uMnuz Nelson Mandela, iPhalamende ngenyanga ezayo.UMengameli wezwe uCyril Ramaphosa uzothula inkulumo yokuvula iPhalamende lehlandla lesikhombisa ngoJulayi 18, 2024.Uzonaba ngezinhlelo zikahulumeni omusha wehlandla lesikhombisa ngemuva kokhetho lukazwelonke nolwezifundazwe obelubanjwe ngenyanga edlule.Leli hlandla likahulumeni lizohlala iminyaka emihlanu ngaphambi kokuba kukhethwe obunye ubuholi.Kulo nyaka kwenzeka okuhlukile njengoba kuzoqale kuvulwe iziShayamthetho bese kuvulwa iPhalamende ngenxa yokhetho.Okhulumela ihhovisi likaMengameli Cyril Ramaphosa, uMnuz Vincent Magwenya, uthe lo mholi usebhalele uSomlomo wePhalamende, emnxusa ukuthi abize umhlangano wokuhlala kwePhalamende, kuhlanganise neNdlu yoMkhandlu weziFundazwe.Uthe uzothula inkulumo yokuvula iPhalamende. “Ukuvulwa kwePhalamende kuhambisana nomgubho wosuku lukaMandela, okuwusuku olwabekwa yi-United Nations. Ngalolu suku umphakathi usuke unxuswa ukuthi wenze umehluko ulandela ezinyathelweni zale ngqalabutho.”Okhulumela iPhalamende uMnuz Moloto Mothapo, uthe uSomlomo uNkk Thoko Didiza noSihlalo weNdlu yoMkhandlu weziFundazwe uNkk Refilwe Mtsweni-Tsipane, bayitholile incwadi kamengameli enxusa ukuthi babize umhlangano wokuhlala kwePhalamende.Uthe lo mhlangano ubizwa kulandelwa isigatshana u-84 ngaphansi koMthethosisikelo wezwe.“Ayaqhubeka amalungiselelo alolu suku olubalulekile. Kubalulekile ukucacisela umphakathi ukuthi ukuvulwa kwePhalamende emuva kokhetho kuhlukile kunomcimbi wenkulumo kamengameli asuke eyibhekise esizweni, okwenzeka njalo ngoFebhuwari minyaka yonke,” kusho uMothapo.Uthe ukuvulwa kwePhalamende ilapho umengameli ezobe eveza umkhombandlela wezinto ezisuke zizokwenzeka eminyakeni emihlanu yombuso wakhe. “Inkulumo ebhekiswe esizweni usuke ebalula izinto ezizokwenzeka kulowo nyaka kuphela. Ubika nangesimo sezwe, yingakho kunomehluko,” kusho uMothapo.Kwenzeka lokhu nje kulindeleke ukuthi kushaye lolu suku umengameli ebe eseyimemezelile iKhabhinethi yakhe.Okwamanje ziyaqhubeka izingxoxo namaqembu ahlukene mayelana nokubumba uhulumeni.Umcimbi wokuvulwa kwePhalamende uhambisana nengqephu emalungwini ePhalamende. Kanjalo noma kwethulwa inkulumo kamengameli ayibhekise esizweni njalo ngoFebhuwari amalungu asuke egqoke econsa, kukhona nezimenywa ezehlukene okubalwa nababengomengameli bezwe kanjalo nabantu abenza umehluko ezweni."
    },
    {
        "content": "LIDLULISELWE eNkantolo eNkulu yasePort Shepstone icala lomfundi osolwa ngokuba umalugaju obevele eNkantolo yeMantshi yaseMzumbe.Le nkantolo inqume ukuthi umsolwa ona-17 waseMthwalume avele enkantolo engenhla kusasa.Ubhekene necala lokuzama ukubulala, ukushaya ngenhloso yokwenza ucansi nokuthumba umfundi oneminyaka eyisithupha okuthiwa wamcathamela ephuma esikoleni wamhudulela esikhotheni wazama ukumdlwengula. Kukholakala ukuthi wamgqema ngetshe ekhanda wamshiya ecabanga ukuthi ufile.Umsolwa, okuvela ukuthi ubefunda u-grade 9 kwesinye sezikole ezikule ndawo ngesikhathi eboshwa, zimkhalele ngenyanga edlule emva kokuthathwa amalungu omphakathi amnikela emaphoyiseni.Kuthiwa uphinde wavuma icala lokubulala uSinethemba Ngcece (8) waseMakhoso khona eMthwalume, naye okukholakala ukuthi walandelwa ngendlela efanayo njengoba isidumbu sakhe kuthiwa satholwa abafana ababebhukuda silahlwe osebeni lomfula, sihlinziwe futhi sesiqala ukonala.  USinethemba wayesenamasonto amathathu enyamelele.Emasontweni adlule inkantolo iphinde yengeza icala lokubulawa kukamgilwa kulawa abhekene nawo umsolwa. Ngesikhathi evela bekuvunyelwe kuphela ilungu lomndeni wakhe, okuthiwa yingoba usemncane ngokweminyaka, usengaphansi kwesandla sabazali. Okhulumela inhlangano elwa nokuhlukunyezwa kwabesifazane nezingane endaweni, i-Women of Mthwalume, uNkk Bongekile Sithole, uthe imindeni yabagilwa ibiziwe yaziswa ngesinqumo senkantolo. Bakholwa ukuthi njengoba selidluliselwe eNkantolo eNkulu, sebezovunyelwa ukwethamela icala."
    },
    {
        "content": "INKOSIKAZI yenduna edonsa udilikajele, ngokubulala usihlalo wegatsha le-ANC, izihlangulile ekutheni iyona eyagwazela amaphoyisa imali enguR120 000 ukuze asule icala elagcina ligojele umyeni wakhe.UNkk Sibongile Ndlovu ubephicwa ngemibuzo wuqweqwe lomshushisi, u-Advocate Lawrence Gcaba, eNkantolo yeMantshi yasePinetown izolo.Ungummangalelwa wesibili ecaleni lokuphazamisa ukusebenza kwengalo yomthetho nelenkohlakalo yokufumbathiswa kwamaphoyisa amabili angabamangalelwa, uLieutenant Colonel Khephu Ndlovu noKapteni Bonginkosi Dlamini woKlebe.UMbuso uthi la maphoyisa afumbathiswa uR120 000 owawukhishwe ebhange wuNkk Ndlovu ngomyalelo womyeni wakhe, uFelokwakhe Ndlovu, owayesatokile ngaleso sikhathi ukuze kulahleke ubufakazi ecaleni lokubulawa kukaThulani Nxumalo owayengusihlalo we-ANC KwaNdengezi.UFelokwakhe ugwetshwe udilikajele ngoMeyi nonyaka ecaleni lokubulala uNxumalo ayeyisihlobo sakhe. Kusolakala ukuthi uR120 000 wamukelwa amaphoyisa endaweni epaka izimoto ezize esiteshini samaphoyisa, iDurban Central. UDlamini nalaba abashadile bancishwa ibheyili. Bavele enkantolo nendodana yabo, uMnuz Lindokuhle Ndlovu, noKhephu abangaphandle ngebheyili.UGcaba utshele uNkk Ndlovu ukuthi wakhipha uR120 000 kwi-akhawunti yasebhange yomyeni wakhe kunguLwesine ayezowunika uNdlovu noDlamini eyalelwe ngumyeni wakhe esejele.“Imali ngayikhipha ngoba ngifuna ukwenza izidingo zasekhaya. Kwakungeyona eyokugwaza ukuze kusulwe icala. Ngaya kuNdlovu ukuze angicebise ngoba ngangifuna ukuthenga itekisi, iQuantum, sase sixoxa nangomcimbi womembeso owazuzoba sekhweni lakhe,” kuchaza uNkk Ndlovu obezihlangula aze abize uGcaba ngobaba.UGcaba ukuphikisile lokhu, wathi uNkk Ndlovu waya emhlanganweni wokuhanjiswa kwemali emaphoyiseni ekhashwa ngabesilisa ababili ababize ngomkhulu noMpofu okwakuyizethenjwa zalo mndeni ezazizoqinisekisa ukuthi uhlelo luba yimpumelelo.Bekukhona izihlobo zabamangalelwa enkantolo. UFelokwakhe uyisihlobo segazi nephoyisa uNdlovu. Kusolwa ukuthi UDlamini, owayephenya icala lokufa kukaNxumalo, wagcina esusiwe kulona.UNkk Ndlovu uthe akasiboni isidingo sokuqambela inkantolo amanga esehlale isikhathi eside kangaka ejele.ULindokuhle, ongumshana kaKhephu, kuleli cala ungena ngokuthi uMbuso uyasola ukuthi nguyena owafihla isibhamu okwabulawa ngaso uNxumalo.IMantshi uMuntukayise Khumalo ilihlehlisele uSepthemba 26 icala ukuze kuqhutshekwe nokuqulwa kwalo."
    },
    {
        "content": "Lizoqala namhlanje, ngoLwesibili  ukuqulwa eNkantolo eNkulu yaseThekwini icala labesilisa abathathu baseThekwini, abasolwa ngokugasela kwiBnB eseGlenwood, babulala umnikizi wayo ngo-August 10, nyakenye.Laba besilisa abangoBernand Langa (31), Mdumiseni Ntuli (27) noManelisi Mtshali (29) bebevele kule nkantolo ngoMsombuluko.Kuvela ukuthi bahlasela uNksz Jackie Nedham bafika endaweni yakhe bangqongqoza bazenza abantu abazofuna indawo yokulala.Kuthiwa kwathi sebengaphakathi baqale ngokumshaya ngaphambi kokuba bambulale ngokumklinya ngaphambi kokumnquma imilenze, bamshiya kanjalo.Ngemuva kwalokho, kuthiwa bakhala bemuka nesamba semali esikhulu esingazange sidalulwe. Kunezimpahla okuvela ukuthi babaleka nazo.Ungqondongqondo waleli tulo kuvela ukuthi ngumsolwa wokuqala uLanga, okuthiwa kwase kuphele isikhathi eside kakhulu engumsebenzi kule BnB.Kuthiwa wacela umsolwa wesibili nowesithathu ukuba bamlekelele ukuze kuphumelele itulo lakhe. Kuvela ukuthi wabathembisa ukuthi bazohlomula imali enhle uma bemlekelela.Kuthiwa babaleka nemoto ewumbala omnyama yakhe umufi. Ngemuva kwesikhathi esingangenyanga, babe sebekhalelwa ngamasongo kaSigonyela.Ngosizo lwamakhamera akule Bnb kuvela ukuthi yiwona avezela amaphoyisa konke okwenzeka ngalelo langa lwesigameko.Nyakenye, kuvele ukuthi bazama ukufaka isicelo sebheyili kodwa inkantolo yabenqabela ikhala ngezizathu ezingazwakali kahle abazibeka zokuthi bangathola ibheyili.\"Icala lenu lizoqala ukuthi liqulwe kusasa (namhlanje),'' kusho iJaji uRadebe.Abasolwa bobathathu bebebonakala bejulile ngokomqondo bethule, kwesinye isikhathi bebonakala sabantu abadidekile emqondweni.Ngesikhathi sebehla kuhlehliswa icala babonakale bephakamisa izandla bebingelela izihlobo zabo ebezingaphakathi zizobeseka.Kuvela ukuthi bobathathu kungenzeka kube khona amanye amacala anezezelwayo phezu kwaleli lokubulala.Ngaphandle kwecala lokubulala, babhekene necala lokugqekeza nelokweba.Umshushisi u-Advocate Dernado MacDonald, uthe kuhle ukuthi leli cala selizoqala ukuqulwa.Kuvela ukuthi kukhona nomunye umsolwa wesine okungenzeka naye agcine esebajoyina ngokuhamba kwesikhathi."
    },
    {
        "content": "UMMANGALELWA wesihlanu ecaleni lokugwazelwa kwamaphoyisa ngo-R120 000 ukuze alahlekise ubufakazi ecaleni lokubulala elalibhekene noyise, ushaqise izethameli eNkantolo yesiFunda ePinetown ukuthi akudikizanga nqulu ngokuboshwa kukayise.UMnuz Lindokuhle Mbonambi (osebenzisa isibongo sakoninalume) uthe okwamenza wangaphatheka kabi ukuthi wayengaqali ukuboshwa uyise ngoba wayengena ephuma ejele.\"Wayeke aboshwe, aphinde aphume. Wayengalibambile kangako iqhaza empilweni yami, kangangoba ngangingakaze ngiphatheke kabi ngokuboshwa kwakhe,\" kusho uMbonambi.Ubekhuluma ngoyise ongummangalelwa wesithathu, uFelokwakhe Ndlovu odonsa udilikajele ngokubulala umzala wakhe owayephinde abe ngunobhala wegatsha le-ANC KwaNdengezi, uMnuz Thulani Nxumalo.Ubethula ubufakazi ngoLwesihlanu eluswa ngemibuzo ummeli wakhe njengoba esolwa wuMbuso ukuthi nguye owafihla isibhamu sikayise esasetshenziswa ngesikhathi kubulawa uNxumalo.UMbonambi ulandulile enkantolo ukuthi wayekhathazekile ngokuboshwa kukayise wase ehlangana nowesilisa okuthiwa uMnuz Sphephelo Ndlovu (ambize ngobhuti wakhe kodwa abanesibongo esifanayo).Kusolwa ukuthi wabizelwa yile ndoda esontweni ukuze ayothola ukudla komphefumulo futhi akhulekelwe, nokwathi seliphumile isonto bobabili bahamba ngemoto baya kwaNdlovu (Felokwakhe).Lapha kuthiwa uMbonambi waphuma esephethe okuthile okwakukade kusongwe ngoplastiki wakunika uNdlovu (Siphephelo) wayomgcinela khona kubo.Ekugcineni kwavela ukuthi kwakuyisibhamu esasinezinhlamvu, waboshwa uNdlovu (Siphephelo) emva kwezinyangana kwaxhakathiswa uMbonambi.UMbonambi uyazihlangula kulobu bufakazi obethulwa enkantolo wuNdlovu (Siphephelo). Uthi uyabhecwa, akazi kwenziwelani lokhu.Kwabanye abamangalelwa abagqigqa inkantolo kubalwa owayeyiphoyisa elinguKaputeni, owayephenya icala lokubulawa kukaNxumalo, uMnuz Bonginkosi Dlamini; uNkk Sibongile Ndlovu nomyeni wakhe uFelokwakhe kanye nowayengumphathi wesiteshi samaphoyisa saseBhekithemba eMlaza, uMnuz Khephu Ndlovu.Bonke bayawaphika amacala abathweswe wona, okungelokufumbathisa nelokuphazamisa ukusebenza kwengalo yomthetho.Ingqikithi yecala loMbuso wumhlangano okuthiwa wabanjwa wuNdlovu (Khephu) noNkk Ndlovu nabanye besilisa ababili lapho kupakwa khona izimoto ezize esiteshini samaphoyisa iDurban Central.Kusolakala ukuthi yilapho uNdlovu afumbathiswa khona uR120 000 ukuze asebenzise isikhundla sokuba usomaqhuzu emaphoyiseni ashabalalise ubufakazi, okuyinto ayikhahlela ngezinyawo zombili.Bobabili oNdlovu (uKhephu noFelokwakhe) ngabandawonye. UDlamini nabashadikazi bagqunywe ezitokisini benqatshelwa ibheyili.Icala liqhubeka enkantolo efanayo ngoLwesibili."
    },
    {
        "content": "KUMANGALE abantu enkantolo ngesikhathi uMbuso udalula ukuthi owesifazane oboshiwe uvume amacala athweswe wona, okungelokuthumba nelokudayisa uJoshlin Smith (6).UNksz Lourencia Lombaard (32), ongumsolwa wesine ecaleni uvele izolo eNkantolo yeMantshi yaseVredenburg, eWestern Cape.Inkantolo ilihlehlisele uMsombuluko ngesonto elizayo icala ukuze umsolwa afake isicelo sebheyili futhi kuqhutshekwe nophenyo. UMbuso ukhombise zisuka wathi uzophikisana nokuthi uNksz Lombaard anikwe ibheyili.UMbuso uthe umsolwa wenze isitatimende lapho evuma khona amacala athweswe wona, wengeza ngokuthi okuningi kuzovela mhlazane sekubuyelwa enkantolo.Kukholakala ukuthi umsolwa ungomunye babantu abagcina ukubona uJoshlin ngelanga anyamalala ngalo ngoFebhuwari 19, nonyaka.Ungene enkantolo igcwele abesebenzi bayo, amaphoyisa, nabezindaba ebukeka edidekile. Ucele ukuba atolikelwe ngesiBhunu konke okukhulunywa enkantolo.Abanye abasolwa ecalemi bagqunywe ezitokisini, kubalwa unina kaJoshlin, uNksz Kelly Smith, isoka lakhe uMnuz Jacquen Appolis, noMnuz Steven van Rhyn.Bobathathu batshela inkantolo ukuthi bayayibonga ibheyili balunge begqunywe ezitokisini, icala labo lahlehliswa. Owayengumsolwa wesine, okuyisangoma, waboshwa wavela enkantolo kepha amacala ahoxiswa.Bekuthulekile ngaphandle kwenkantolo, bengekho ababhikishayo futhi kungahenqiwe ngocingo oluhlabayo njengoba kwenzeka ngesonto eledlule.Bekunedlanzana labantu ebeliqhinqe ngaphandle kwenkantolo ligqoke izikibha ezinobuso bukaJoshlin.Phambilini umphakathi waphuma inqina uthungatha uJoshlini kodwa wathola kuphela izimpahla ayekade ezigqokile.Kwafika ngisho uNgqongqoshe wamaPhoyisa, uMnuz Bheki Cele kubo kwaJoshlin eSaldanha Bay, ngemva kokunyamalala kwakhe."
    },
    {
        "content": "LIPHIKA lilala ngomhlane ikhansela le-IFP kuMasipala waseNdumeni elisamisiwe, okuthiwa kuphinde kwatholwa imoto yalo nezinkomo okukholakala ukuthi ezokwebiwa, e-Utrecht ngesonto eledlule.Kuphinde kwaqubuka umsindo ezinkundleni zokuxhumana ngesikhathi kunofaka umbhalo othi kuphinde kwatholwa imoto kaMnuz Dumisani Xaba ophinde abewusihlalo we-IFP nomfundisi ebandleni laseChibini, okuvele ukuthi iphinde yatholakala nemfuyo kwebiwa.Ozibiza ngoSizwe Mjibhozi obhale ekhasini elithi IFP IN DIVERSITY 2024/2026/2029, ubhale kanje: “Lisaqhubeka ikhansela laseNdumeni nokungcolisa isithunzi seqembu… Kulokhu ubethumele, kwabanjwa imoto yalo nezinkomo zokwebiwa kwabanjwa nemigulukudu.”UXaba ezihlangula, uthe imoto useyidayisile.“Imoto ngiyidayise ngoLwesibili olwedlule.  Ngebhadi besingakaqedi ukukhokhelana nobeyithengile ngakho isabiza lapha ekhaya.  Ngiqale ukubona udaba ezinkundleni zokuxhumana ngeSonto. Amaphoyisa abekade engithinte ngoLwesihlanu ngalolu daba, ngawazisa ukuthi angisahlanganise lutho nemoto,” usho kanje.Uthe yize kunjalo, yena nomthengi bebengakakhokhelani imali ephelele okuchaza ukuthi imoto isasegameni lakhe, futhi uyena okudingeka ayoyikhipha emaphoyiseni ngoba isabiza yena. Uthe usenqume ukuthi ayigcine uma eseyikhiphile, okungenani abuyisele abemdayisele imali yakhe ngoba ukutholwa kwayo nemfuyo yokwebiwa kungcolisa igama lakhe. UXaba uthe uxhumanile namdayiselile, kodwa naye waziqhathulula ngelokuthi imoto ibihamba umfana wakhe ngoba yena wayithenga nje kodwa akakwazi ukushayela. Kuthiwa kuboshwe abasolwa ababili ngaleli cala..NgoMeyi ubesematheni ngesikhathi imoto abehamba ngayo okuyile esiphinde yaboshwa, ibhadanywa amaphoyisa ilayishe izinkomo ezine zokwebiwa emgwaqweni obheke eDundee, okuvele ukuthi zazintshontshwe eDannhauser.Nakuba Isolezwe belibike ukuthi uXaba naboshwe naye bangaphandle ngebheyili ka- R1 000 futhi kulindeleke ukuthi baphinde bavele ngo-Agasti 28. Kodwa ngesikhathi ethintwa, uveze ukuthi icala abebekwe lona lihoxisiwe emva kokuthi ngoJulayi 18 kuvele umuntu owayeqashe imoto yakhe, okugcine sekuboshwa yena.Ucele ukungaphawuli agxile kulolo daba njengoba ethe usalinde ukuhlangana neqembu bese emva kwalokho ekwazi ukweneka isayidi lakhe kwabezindaba njengoba ekholwa ukuthi igama lakhe lahudulelwa phansi kakhulu.Okhulumela amaphoyisa KwaZulu-Natal uColonel Robert Netshiunda  uthe kuboshwe abasolwa abathathu abaneminyaka ephakathi kuka-34 no- 45  ngamacala okutholwa nemfuyo eyebiwe, kanti bavele eNkantolo yeMaantshi yase-Utrecht ngoMsombuluko."
    },
    {
        "content": "Alifunanga nokuyingena eyesicelo sokubuyekezwa kwendlela okumenyezwa ngayo izinombolo zabathintekayo ecaleni lokubulawa kowayengunozinti weBafana Bafana ne-Orlando Pirates, uSenzo Meyiwa, ijaji ngoLwesithathu.Lokhu kwenzeke ngesikhathi u-Advocate Sipho Ramasepele, ongummeli kammangalelwa wesibili, uBongani Ntanzi, ecela ukuthi zingabe zisamenyezwa ngokuphelele izinombolo zabathintekayo.“Emva kokuvezwa kwezinye zezinombolo izolo, kukhona isiphukuphuku esishayele ucingo unina kammangalelwa wesihlanu, sakhuluma ubuphukuphuku,” kusho uRamasepele.Uqhube wathi lolu daba bake bathi ukulumana ngalo indlebe nabashushisi bengabameli, bebeka umbono wokuthi kuzofanele kushiwo kuphela izinombolo ezine ezingasekugcineni kwenombolo yeselula.“Bese kuthi amagama abanikazi bazo, angagagulwa nhlobo, kushiwo njekuphela ukuthi le nombolo ekalowo ovela ku-index number 1, ngenza isibonelo. Thina sizobe sesazi ukuthi kushiwo bani,” kwengeza uRamasepele.IJaji uRatha Mokgoatlheng liphendule ngelithi: “Cha, cha, cha, ngeke ngikwazi ukuvumela lokho, ngoba ngizophinde ngisolwe ngokwenza umathanda wami enkantolo.”Uqhube wathi ubufakazi okufanele buvezwe enkantolo, kufanele buvezwe.“Ukuthi ubani okhetha ukuthatha olunye lolwazi oluvela la (enkantolo) alwenze lokho akuthandayo, okwakhe lokho. Akusikho okwenkantolo, inkantolo ayihlangene nalokho,” kusho uMokgoatlheng.URamasepele ugcine esethi uma inkantolo ibona kanjalo ayikho inkinga.Ufakazi ophambi kwenkantolo njengamanje, uNksz Pinky Vythilingam, oyisikhulu senkampani yamaselula, iVodacom, uqhubekile nokwethula ubufakazi bakhe obuthinta izinombolo zamaselula eholwa umshushisi woMbuso, u-Adv Ronnie Sibanda.Kuyiwe ekhefini leyitiye, kwathi uma kubuywa, umshushisi woMbuso, u-Adv George Baloyi, wacela inkantolo ukuthi iguqe ize ibuye namuhla.Uthe wenza lesi sicelo ukuze uMbuso uzokwazi ukugaya obunye ubufakazi obuthunyelwe ngobuxhakaxhaka bamakhompyutha ukuze bube semaphepheni bese bedluliselwa kubameli.Uthe lobu bufakazi bumayelana nemibhoshongo okuthiwa kwakudonsa kuyo amaselula abamangalelwa, wathi buqukethe ulwazi lokuthi iqhelelene kangakanani, wathi buphinde bucacise ukuthi umbhoshongo ngamunye uqhelelene kangakanani nendawo yesigameko okwabulawa kuso uMeyiwa.UMeyiwa wadutshulwa wafa ekubo kwentombi yakhe engumculi, uKelly Khumalo ngo-Okthoba 2014."
    },
    {
        "content": "LUNIKWE amandla uphiko oluphenya amacala enziwa amaphoyisa kanjalo namaphoyisa kamasipala kuleli i-Independent Police Investigative Directorate (IPID), kulandela ukusayinwa komthetho nguMengameli Cyril Ramaphosa.URamaphosa usayine umthetho i-Independent Police Investigative Directorate Amendment Act, ezonika i-IPID amandla okuphenya amacala enziwa amaphoyisa namaphoyisa kamasipala uma esemsebenzinini noma engekho.Phambilini lolu phiko belunamandla okuphenya kuphela amacala enziwe amaphoyisa uma esemsebenzini. Amacala azophenywa yilolu phiko asuke ebucayi okubalwa awokudlwengula, awokubulala namanye.Okhulumela uRamaphosa uMnuz Vincent Magwenya, uthe lo mthetho usayinwe emuva kokubuyekezwa komthetho wango-2011 walolu phiko.Uthe ngokwalo mthetho lolu phiko kumele lusebenze ngokuzimela futhi lungakhethi mabala.“Kumele lungakhethi mabala, lusebenze ngaphandle kokwesaba nokwenzelela. Lolu phiko luzophenya wonke amacala enziwe amaphoyisa namaphoyisa kamasipala noma kuthiwa bebesemsebenzini noma bengekho. Luzophenya namacala okudlwengula enziwa amaphoyisa namaphoyisa kamasipala.”Kuzokhumbuleka ukuthi lolu phiko lumandla ekuphenyeni amacala athinta amaphoyisa asuke edubule kwaze kwagcina kushona izigebengu. Ngokwalo mthetho osayiniwe uNgqongqoshe wamaPhoyisa akasazokwazi ukuthatha izinyathelo zokuqondisa ubugwegwe isikhulu se-IPID, ngaphandle kokungenela kwePhalamende.Okunye ngukuthi sekumele kuhlolisiswe kabanzi ngaphambi kokuqashwa kwesikhulu salolu phiko.UMnuz Stephens Ramafoko, obhekele ezomthetho kwi-IPID, ekhuluma nesiteshi somsakazo iSAfm, uthe okusha ngukuthi lolu phiko selunikwe amandla athe xaxa okuphenya amacala enziwa amaphoyisa nakamasipala.“Phambilini besingakwazi ukuphenya amacala enziwa amaphoyisa nakamasipala uma engasebenzi. Kodwa manje sesizokwazi ukuphenya amacala noma kuthiwa abengasebenzi.” UMagwenya uthe uhlaka iCivilian Secretariat, lweluleka ungqongqoshe wamaphoyisa ngemigomo nangocwaningoUthe luqapha nokusebenza kwamaphoyisa luphinde luxhumane nezinhlaka ezehlukene ezingekho emnyangweni ngezinhlelo zokulwa nobugebengu. "
    },
    {
        "content": "KUZOSHINTSHA ukwenza komasipala abashaya udaka kuleli njengoba kuzobunjwa ithimba longqongqoshe abahlukene, abazobhekana ngqo nokulungisa isimo kulabo masipala.Leli thimba lizobhekana nokuguqula izinto kulabo masipala abangenzi kahle abahlale bethola imibiko engemihle yokusebenza kwemali.Lokhu kuvezwe nguNgqongqoshe wezokuBusa ngokuBambisana neziNdaba zoMdabu, uMnuz Velenkosini Hlabisa, othe leli komiti lizongena ligamanxe kulabo masipala, libheke amava ezikhulu ezijutshwe khona. UHlabisa uthe iKhabhinethi inqume ukuthi kumele kubunjwe leli thimba elizoletha uhlaka lokusebenza ezinsukwini ezingu-21 ezizayo.“Uhulumeni wobumbano ubeke eqhulwini eyokulungisa uhulumeni wasekhaya. Ithimba longqongqoshe lizibekele isikhathi sokuthi lilungise isimo, kwezinye izindawo izinyanga ezintathu, kweminye eziyisithupha kuya kwezingu-12,” kusho uHlabisa.Uthe sekusele izinyanga ezingu-26 ngaphambi kokhetho lohulumeni basekhaya, wathi yingakho besebenza ngamandla ukulungisa isimo kulabo masipala.Ukusho lokhu ngesikhathi uMcwaningi maBhuku Jikelele evele ngaphambi kwekomiti lalo mnyango ePhalamende izolo, lapho bekuthulwa umbiko wokusebenza kwemali komasipala.Iminyango athe iyingxenye yekomiti kubalwa owezokuBusa ngokuBambisana, owezokuHlaliswa kwaBantu, owezaManzi nokuHanjiswa kweNdle, uMnyango kaMgcinimafa, owezokuThutha kanjalo nokaGesi naMandla.UHlabisa uthe uzolinika leli komiti umbiko uma usulungile. Ukhale ngomasipala abangu-10 okubheda uhlelo kubona.UMcwaningi maBhuku Jikelele, uNksz Tsakani Maluleke, uveze ukuthi omasipala abangu-34 kwabangu-257, abathole umbiko omuhle wokusebenza kwemali.UMasipala waseKapa yiwona kuphela umasipala kwabakhulu kuleli abaziwa ngamametro, othole umbiko omuhle wezezimali.KwaZulu-Natal, uMasipala uMhlathuze ungomunye womasipala abathole umbiko omuhle wokusebenza kwezezimali.UNksz Maluleke ukhale ngokuthi omasipala abaningi bathole imibiko esuke inezinto okudingeka zilungiswe.“Omasipala abangu-110, bathole umbiko wokusebenza kwezezimali omuhle kodwa kunezinto okudingeka zilungiswe. Omasipala abangu-14 bathole umbiko omubi wokusebenza kanti kudingeka batakulwe kulesi simo.” Ukhale ngokuthi phezu kokuba omasipala abangama-metro benazo zonke izinsiza kodwa ukhathazekile ngokuthi abenzi kahle.“Omasipala okubalwa oweTheku, owaseGoli, owase-Ekurhuleni ne-Nelson Mandela Bay, bathole imibiko edinga ukuthi kulungiswe okuthile,” kusho uNksz Maluleke.Ubuye waveza ukuthi kunokuthi isimo sibe ngcono komasipala abathola imibiko emihle siya ngokuba sibi kakhulu.UNksz Hlengiwe Mkhaliphi we-EFF, ukhale ngokuthi isimo siba sibi kunokuthi sibe ngcono komasipala ngokusebenza kwemali.UHlabisa uthe amaqembu ezepolitiki kumele akwazi ukungenelela abuze izimeya ngezikwenzayo emikhandlwini engahambisi ngisho imibiko yokusebenza kwemali. "
    },
    {
        "content": "LIZOYA kohlolwa ingqondo iphoyisa likaMasipala weTheku elibhekene necala lokubulala ngesihluku intombi yalo, nayo eyiphoyisa kuwona lo masipala.Lokhu kuhlalukengoMsombuluko ngesikhathi umsolwa uConstable Sizwe Ngema (27) evela eNkantolo yeMantshi yaseThekwini.Kwenzeka lokhu nje, bekulindeleke ukuthi afake isicelo sebheyili kodwa uMshushisi woMbuso uMnuz Calvin Govender waphakamisa ukuthi naso isicelo sebheyili, uNgema uzosifaka uma sekubuye umbiko wodokotela abazomhlola umqondo.UNgema ubekwe amacala amabili, elokuqala elokugwaza abulale uConstable Bianca Khuzwayo (24), elesibili elokweba iselula yakhe.Isigameko senzeka eflethini likamsolwa elisenkabeni yeTheku ngoMashi 31.UMshushisi uGovender eqeda ukubeka ezithebeni icala, ucele ukuthi lihlehliswe ukuze umsolwa ezoyohlolwa ingqondo.“Umbuso wenza lesi siphakamiso usisusa kobunye bobufakazi obusedokodweni laleli cala,” kusho uGovender.Ummeli kamsolwa, u-Advocate Ravi Reddy uthe akaphikisani nesiphakamiso sombuso.“Noma singakazi okwamanje ukuthi umphumela uzobuya uthini kodwa uma umbiko usulungile, uzolekelela,” kusho u-Adv Reddy.Ufake isicelo sokuthi libuye emva kwamasonto amabili icala kodwa iMantshi uMnuz Scelo Zuma wale waphetha, ethi side kakhulu leso sikhathi.“Izinsuku eziyisikhombisa kufanele ukuthi zizokwanela ukuthi ahlolwe umqondo,” kusho uZuma.UZuma ugcine ethi alibuyele ngoMeyi 6 icala wathi umsolwa uzoqhubeka nokugcinwa esitokisini sasejele laseWestville.Ngesikhathi evela enkantolo uNgema izolo, ubeshaye ezimnyama, elokhu ebukeka edangele, esonge izandla zakhe ngaphambili.Umndeni kamufi ubukhona enkantolo, wala ukukhuluma nabezindaba, othe akukho ofuna ukukusho.Isigameko sabangundabuzekwayo ezinkundleni zokuxhumana emva kokuthi uNgema aqopha i-video kaConst Khuzwayo ephuma umphefumulo, ummese ayemgwaze ngawo usabhajwe esifubeni."
    },
    {
        "content": "ICALA lokubulala elibhekene nephoyisa elalisebenzela uMasipala weTheku kulindeleke ukuthi liloku lihlehla enkantolo kuze kufike uNovemba 8 lapho uMnuz Sizwe Ngema ezoyohlolwa ngawo ingqondo eFort Napier.Emaphepheni asenkantolo abonwe yiSolezwe Ngempelasonto kuvele ukuthi umsolwa uzoyiswa kulesi sibhedlela sabagula ngengqondo ngoNovemba 8 nonyaka. UNgema uthweswe icala lokugwaza abulale intombi yakhe wase efaka i-video ezinkundleni zokuxhumana.Isenzo sikaNgema (27) othweswe icala lokubulala ngesihluku intombi yakhe, uNksz Bianca Khuzwayo (23), saba yindaba egudwini.Lesi sigameko senzeka ngoMashi 31 kuwona lo nyaka.Ngokwezinhlelo kuthiwa uNgema uzolokhu eya enkantolo kufike kuhlehliswe icala kuze kufike uNovemba 8 azoyohlolwa ngawo ingqondo.NgoLwesihlanu uNgema ubevele eNkantolo yeMantshi yaseThekwini, icala laphinde lahlehliselwa uJulayi 25.Ngaphambilini kwaba nesasasa elikhulu enkantolo kulindeleke ukuthi kumenyezelwe imiphumela yokuhlolwa kwakhe ingqondo kodwa kwavela ukuthi lokho akwenzekanga.Azibanga khona izizathu ezibambekayo ezavezwa. UMshushisi uCalvin Govender waphakamisa ukuthi lolu hlelo lusheshe ukuze leli cala lizobonakala liba nenqubekela phambili.Ngaphambilini kule nkantolo kwahlaluka ukuthi umsolwa akakhumbuli lutho ngokwenzeka ngosuku lwesigameko.Lokhu kwavela embikweni kaDkt Jabulani Mthethwa onguchwepheshe ekucubunguleni indlela yokuziphatha kwabantu.Ngemuva kwalokho uDkt Mthethwa waphakamisa ukuthi kungaba umbono ophusile ukuba umsolwa aphinde ayohlolisiswa kahle ukusebenza kwengqondo yakhe esibhedlela."
    },
    {
        "content": "AMAQEMBU abambisene ne-ANC kuhulumeni waKwaZulu-Natal nokazwelonke, i-IFP neDA, awazazi noma azokweseka i-ANC noma azongenela umbango wesikhundla sobumeya kumasipala waseThekwini, uma sekukhethwa imeya entsha.Abaholi be-IFP nabeDA eThekwini, bathe basalinde izwi eliqhamuka ebuholini obuphezulu uma bebuzwa ukuthi bazokweseka bani ngoLwesithathu.Imeya yeTheku izoqokwa emhlanganweni womkhandlu oyisipesheli ozokuba ngoLwesithathu eNkosi Albert Luthuli Convention Centre, eThekwini.Maningi amathuba okuthi i-ANC isicoshe phansi isikhundla ngoba akukho okubambekayo okukhombisa ukuthi amaqembu aphikisayo azozama ukuyihlanganyela.Kubhekwe ukuthi i-ANC iphakamise igama lowayenguMphathiswa wezoLimo, uMnuz Cyril Xaba.I-ANC ayinazo izihlalo ezanele zokuthi ibuse ngokuzimela eThekwini, yasindiswa amaqembu amancane ngesikhathi amaqembu aphikisayo amakhulu iDA, EFF ne-IFP bezama ukuyiqumba phansi mhla kukhethwa imeya emva kokhetho lohulumeni basekhaya lwango-2021. Akubukeki i-IFP neDA bezoyiphonsela inselelo kulokhu.Yize amaqembu engenaso isivumelwano sokusebenzisana komasipala, anesivumelwano sokusebenzisana kuzwelonke naKwaZulu-Natal.Ohola i-IFP kumasipala waseThekwini, uMnuz Mdu Nkosi, uthe bebengakanqumi ukuthi bazokwenza njani emhlanganweni wakusasa.\"Njengamanje alikho iqembu elisakhulume nathi kulawa amakhulu anezihlalo esigungwini esiphezulu. Sisalinde abaholi ukuthi basitshele ukuthi kufanele senzenjani. Sizokuba nenguyazana ngaphambi komhlangano, kulapho ke esizovumelana khona ngokuthi emhlanganweni sizofika senze njani.\"UNkosi uthe ukusebenzisana kwe-IFP ne-ANC esifundazweni nakuzwelonke akusho ukuthi sebezobambisana nakumasipala.\"Kodwa ngiyazi ukuthi abaholi bethu bayaxoxa ngalokhu, ngakho sizolinda bona.\"Ohola iDA kumasipala waseThekwini, uMnuz Thabani Mthethwa, uthe bazokuba nenguyazana namhlanje.\"Asikho isinqumo esesisithathile, silinde abaholi ukuthi basibonise.\"Imizamo yokuthola ukuphawula kukasihlalo we-EFF eThekwini, uMnuz Themba Mvubu, ayizange iphumelele.I-EFF ibikade isebenzisana ne-ANC eThekwini, kodwa umshado wabo waphela kabuhlungu njengoba i-ANC yakhipha uMvubu kwesokuba usihlalo wekomiti lezokuhlaliswa kwabantu.ITheku lisale lingenayo imeya emva kokususwa kukaMnuz Mxolisi Kaunda, osejutshwe eMkhandlwini weziFundazwe.Imeya kwakufanele ikhethwe emhlanganweni womkhandlu owawungenyanga eyedlule kepha akwangenzeka. "
    },
    {
        "content": "Abasebenzi abasolwa ngokuphazamisa ukusebenza kukamasipala, abangamalungu eSA Municipal Workers Union (SAMWU),  abafuna ukuthi iholo labo esigabeni uCatagory 10, lilingane nabanye abasebenzi abasebenza kwabanye omasipala abangama-metro kuleli. Umasipala uziphendulela ngokuthi ngeke ukwazi ukuthatha isinqumo ngalezi zikhalo ngoba zisadingidwa ezingeni likazwelonke. Phambilini, ubungafuni nokuba nomhlangano nale nyunyana ngoba uthi lolu daba akukafaneli ulukhulume singakakhishwa isinqumo ngalo kuzwelonke kodwa kuleli sonto imenenja kamasipala, uMnuz Musa Mbhele, ithe umasipala uhlangene nenyunyana ngoba awukho umgomo othi akumele bakhulume nabasebenzi babo noma ngabe isinqumo ngesikhalo sabo kumele siphume kuzwelonke.Abaholi benyunyana iSAMWU abaphumeli obala ngokuthi ngabe lesi siteleka sisaqhubeka yini, bathi abasebenzi babuya emsebenzini njengoba beyalelwe yinkantolo. Umasipala uthe unezinhlelo zokwengezelwa kosonkontileka abalungisa ugesi namanzi isikhathi sokusebenza ngalesi sikhathi, ukuphelezelwa ngamaphoyisa kwabasebenzi abangekho esitelekeni, amavolontiya ahlanza idolobha kodwa eminye imiphakathi isalokhu ikhala.Kusukela ngoFebhruwari 27, kuningi osekwenzekile, ngakolunye uhlangothi, umphakathi osunengwe ukungalethwa kwezidingo nawo usuphumele ezitaladini ukhombisa ukucasuka kwawo, ngokubhikisha ushise amathayi avuthayo uvale imigwaqo, ufuna amanzi nogesi.Amaqembu ezepolitiki aphikisayo athi sekuyisikhathi sokuthi iMeya yeTheku, uMnuz Mxolisi Kaunda nemenenja yalo masipala, uMnuz Musa Mbhele, bashiye izikhundla zabo ngoba umsebenzi ubehlulile, kodwa uMbhele uthi uMasipala weTheku ungomunye womasipala abathathu abaphethwe kahle kuleli.  Usihlalo wenyunyana yabasebenzi I-Independent Municipal & Allied Trade Union (Imatu), eThekwini nayo enamalunga ayo kuMasipala weTheku, uNksz Queen Mbatha, uthe le nyunyana ayikho esitelekeni kodwa iyingxenye yezingxoxo ezidingida lolu daba.Uthe abasebenzi abangaphansi kwale nyunyana abakwazi ukufinyelela emphakathini ngoba bayesatshiswa, abanye bashaywa ngamatshe.-Kunomsebenzi oshaywe wabulawa ehambise abasebenzi abamba imigodi emathuneni ase-17 eMlaza, abanye baphelezelwa ngamaphoyisa uma beyosebenza.-Abangu-13 abangamalungu eSAMWU baboshelwe amacala okudala udlame emphakathini nokulimaza impahla kamasipala. Badedelwe inkantolo ngebheyili kaR2 000 umuntu emunye.-Abangu-88 bakhonjwe indlelaAbangu- 81 bamisiweAbangu-1800 banikezwe izincwadi zokuthi abaziphathanga kahle.UMbhele uthe umonakalo odaleke eThekwini ngenxa yalesi siteleka usabalwa kodwa ungaphezulu kuka-R10 Million. Akuzona izakhamizi kuphela ezikhathazekile ngesimo saseThekwini kodwa nosomabhizinisi, ngenxa yokukhathazeka kwabo, uNdunankulu uNkk Nomusa Dube Ncube, kudingeke ukuthi akhulume neDurban Chamber of Commerce, ayimise idolo ngalesi simo.Abezempilo bakhathazekile ngokunqwabelana kukadoti osulahlwa ezindaweni ezingafanele ngoba ungalandiwe.UDkt Carmen James uthe imfucuza elahlwe ezindaweni ezingafanele ingadala ukuthi imifula nezikhungo zamanzi zingenwe indle.“Indle idala igciwane le-e.coli, udoti udala izimpethu, izimpukane nezinye izinambuzane. Uma sekunalezo zinambuzane kuba namagundane nezinyoka eziyingozi kubantu. Njengamanje umphakathi ubheke ukuthi ngabe amasonto amabili athenjiswe yimeya, azophela isimo sesibuyele ngempela yini kwesejwayelekile."
    },
    {
        "content": "UMPHATHISWA wezokuBusa ngokuBambisana neziNdaba zoMdabu KwaZulu-Natal uNkk Bongiwe Sithole-Moloi wethule uhlelo lokulwa nokulahlwa kwemfucuza budlabha eMawoti, eNanda.Lolu hlelo oluzovula amathuba angu-450 emisebenzi ezinyangeni ezingu-12, lusungulwe komasipala abangu-12 esifundazweni ngaphansi kolubizwa nge-Expanded Public Works Programme (EPWP).Omasipala abayingxenye yohlelo kubalwa oweTheku, owaseKokstad, uMsunduzi, Alfred Duma, Ray Nkonyeni, uMasipala waseNdumeni, Newcastle, KwaDukuza, Abaqulusi noMasipala waseMhlathuze.Kumasipala ngamunye kuzovuleka amathuba omsebenzi angu-40 kanti kowaseThekwini kuzovuleka angu-100.UMphathiswa wezokuBusa ngokuBambisana neziNdaba zoMdabu, uNkk Bongi Sithole-Moloi, udlulise izinkontileka kubasebenzi abaqashiwe, wabalula inhloso yokuthi baqale lolu hlelo lokulwa nokulahlwa kwemfucuza budlabha.\"Okuseqhulwini ngalolu hlelo ukuthi sisuse izindawo zokulahla imfucuza ezingekho emthethweni, bese siyaziguqula zibe yizindawo eziyizingadi emphakathini, ezinye kube ngezokuzijabulisa.“Sihlonze izindawo eziningi kubona labomasipala, kubalwa neziseduze nezikole, izibhedlela nezemidlalo,\" kusho uSithole-Moloi.Uqhube wathi bazibophezele ukuthuthukisa imiphakathi,  wanxusa ukuthi omasipala bakweseke ukulwa nokulahlwa kwemfucuza ngokungemthetho.\"Sinxusa omasipala ukuthi balweseke lolu hlelo ngokuhlinzeka ngezinsiza ezifana nemigqomo kadoti.“Sizibophezele ukuthuthukisa imiphakathi njengoba ukulahlwa kwemfucuza ngokungemthetho kwanda, udoti ugcina usungena emfuleni nasolwandle okubeka  engcupheni impilo yezilwane ezihlala emanzini.\"Ukulahla imfucuza ngokungemthetho kugcina sekuvala  izitamkoko, okudala inkinga yokungahambi kwamanzi uma kunemvula enkulu,\" kubeka uNkk Sithole-Moloi."
    },
    {
        "content": "LUQALILE uhlelo lokunqanyulwa kwezinkontileka zezinkampani ebezinikezwe umsebenzi yisikhwama esibhekelele uxhaso lwezitshudeni, i-National Students Financial Scheme, wokuhlinzeka ngemali okukholakala ukuthi aziwenzanga ngendlela umsebenzi.Ngenyanga edlule uNgqongqoshe weMfundo ePhakeme nobuChwepheshe, uDkt Blade Nzimande, umemezele ukuhlakazwa kwebhodi elengamele lesi sikhwama, safakwa ngaphansi kweso lomlawuli emva kokuthi kube nezikhalo eziningi ezivele ezikhungweni zemfundo ephakeme nakwabamele izitshudeni ngokungahambi ngendlela kohlelo lokudluliselwa kwemali.Kuqokwe uMnuz Freeman Nomvalo njengomlawuli kulesi sikhwama, okuwumsebenzi azowenza izinyanga eziwu-12, okuyisikhathi esingavuselelwa uma kusenesidingo.Ekhuluma esithangamini nabezindaba ebesisePitoli ngoMsombuluko, okokuqala selokhu ephethe lesi sikhundla, uNomvalo uthe lesi sikhwama sithathe amagxathu abalulekile ukulandela izincomo zombiko wenkampani yabameli, iWerkmen Attorneys, owawucubungula iminxa isikhwama okumele sikhuphule amasokisi kuyo ekuphathweni kwaso.“Phakathi kwezinto ezavela kulo mbiko, okuthiwa azihanjiswanga ngendlela, wukuqokwa kwezinkampani isikhwama esasizokhokha kuzo zona ziyidlulisele kwizitshudeni ezifake izicelo zoxhaso, okuyi-Ezaga Holidings, iCoinvest Africa, iNorraco Corporation neTenet Technologies.  Ngiyajabula ukumemezela ukuthi ukunqanyulwa kwezinkontileka zalezi zinkampani sekuqalile namaphepha adingekayo asefakiwe enkantolo. Ukunqamula izinkontileka, iNsfas isebenzisane nabophiko oluphenya amacala abucayi, iSpecial Investigation Unit. Lapho kudingeka khona, sizovula amacala obugebengu,” usho kanjeUthe ukuqinisekisa ukuthi uhlelo lokukhokhelwa kwezitshudeni emanyuvesi aluphazamiseki, lesi sikhwama sinxuse wona amanyuvesi uqobo ukuthi alekelele kulolu hlelo lokuhlinzekwa kwezitshudeni ngezimfanelo kuze kube sekupheleni kukaJulayi kulo nyaka.Unxuse zonke izitshudeni, ezifake imininingwane yasebhange engaqondile ezithole umyalezo ozazisa ngalokho, ukuthi ziphinde zifake kabusha imininingwane yazo elungisiwe.Mayelana nezindawo ezihlala izitshudeni, uNomvalo unxuse bonke abanikazi bezindawo ezizimele abangakhokhelwe ukuthi babhalele lesi sikhwama kwi-email ethi [email protected] babike izikhalo zabo. Uthembise ukuthi ababhale manje bazokhokhelwa ngasekupheleni kwale nyanga kanti abasalile bazokhokhelwa maphakathi nenyanga ezayo.Uveze ukuthi izitshudeni ezifunda emakolishi, ezibhekelelwe ngaphansi kwalesi sikhwama, imali yazo iqale ukukhokhwa ngenyanga edlule, wanxusa lezo ezingakawafaki ama-akhawunti azo asemabhange ukuthi ziwafake ukuze zikhokhelwe. Uthe zingu-211 591 izitshudeni zasemakolishi eseziyitholile imali yazo kanti ezingu- 7 160 azikakayitholi  ngenxa yezingqinamba ezehlukene kubalwa nalezo ezithinta imininingwane yasemabhange."
    },
    {
        "content": "LUQALE kabi usuku kwezinye izakhamizi zaseSoweto zifakwa kuwolawola ngamacala ahlukene ngesikhathi amaphoyisa enesivimbamgwaqo eRoodepoort.UKhomishana wamaPhoyisa eGauteng uLieutenant General Tommy Mthombeni obehola umsebenzi ebambisene nezinhlaka ezahlukene zamaphoyisa iTRT, POP neMounted Unit, VCIU, kukhona amaphoyisa kamasipala nabaqaphi bobugebengu abasha abasanda kuqashwa ngohlelo lweNasi Ispani.Kulesi zivimbamgwaqo kuboshwe abantu abangu-65 ngamacala okuba kuleli ngokungemthetho abanye batholwe bephethe umshini wokugembula ongekho emthethweni.Ngokusho kwamaphoyisa, uhlelo lwe-#OperationShanela luzoqhubeka ezindaweni ezahlukene eGoli kodwa luzogxila kakhulu ezindaweni ezisentshonalanga njengoba iqhubeka impi yokulwa nabavukuzi abangekho emthethweni.Ngemuva kwalesi sivimbamgwaqo, amaphoyisa anikele eMatholesville endaweni eyaziwa kakhulu ngokuba namazamazama.Amaphoyisa afike kule ndawo awola amathulizi okuvukuza angekho emthethweni.UMnyango weziMbiwa nawo ufake isandla ekulekeleleni amaphoyisa ngogandaganda obusetshenziselwa ukugqiba le nqwaba yemigodi okuvukuzwa kuyo okungekho emthethweni."
    },
    {
        "content": "LUQALE phansi uvalo emphakathini waseNhlungwane eNtuzuma kulandela ukudutshulwa kubulawe abane ezigamekweni ezimbili ezahlukene.Esigamekweni esenzeke ezintatha izolo, kudutshulwe kwabulawa abathathu ebebeyiziqashi kule ndawo, kanti ngoMsombuluko ebusuku bekudutshulwe oyedwa, oyisakhamuzi.Ngokusho komthombo ocele ukungadalulwa, esigamekweni sayizolo, abasolwa okukholakala ukuthi bebelibangise emqashweni ohlala abafi, baqale badubula owesilisa (40) nowesifazane (24) abahlangane nabo endleleni.“Kuthiwa baqale bababuza lo abagcine bemdubulela endlini ukuthi uphi, bemgagula ngegama.“Kuthe beqeda nje ukubayalela ukuthi bazomthola kuliphi igumbi, babadubula bobabili, base bedlulela emqashweni,” kusho umthombo.Laba ababili kuthiwa bebeyothenga utshwala njengoba bekuphuzwa emqashweni, kumnandi.Uqhube wathi, bathe uma befika emqashweni, baqonda ngqo egumbini ebeliqashwe yilona wesilisa (50), bamdubula.“Baqede lapho bathatha izikhiye zetekisi abelishayela, bahamba ngalo,” kusho umthombo, othe itekisi ligcine litholwa lishiywe lodwa eLindelani.Uveze ukuthi bobathathu abafi bangabokudabuka eMsinga, wathi abanaso isiqiniseko sokuthi bebehlaselelwani wathi ukholwa ukuthi umuntu obefunwa yilo odutshulelwe endlini.“Laba ababili, bafele ukuthi bababonile abasolwa nokuthi mhlawumbe abantu ababaziyo,” kusho umthombo.Elandisa ngesigameko sangoMsombuluko, nathe naso senzeke endaweni efanayo nale okudutshulelwe kuyo ababili izolo, uthe umufi uMnuz Zamo Mthembu uvinjezelwe ngabasolwa, bamdubula.“Kuthiwa bebevile kwabane. Bathe uma beqeda ukumdubula, baphela emehlweni, akucacanga noma bebehamba ngezinyawo noma ngemoto yini,” kusho umthombo.Imizamo yokuthola imindeni yabafi ayiphumelelanga.Umsunguli weNtuzuma Neighbourhood Watch uMnuz Andile Jali uthe indawo yaseNtuzuma neyaseNanda zihlaselwe amaqembu emigulukudu, i-East neWest.Uthe nakuba bengakalutholi ulwazi olugcwele kodwa izigameko zokubulawa kwabantu, ziyamaniswa nawo lamaqembu emigulukudu.“Kwesinye isikhathi bangenelana bodwa, babulalane bebanga izindawo zokudayisa izidakamizwa.“Kokunye, babulala amalungu omphakathi bewabamba inkunzi noma bewasukela nje,” kusho uJali.Edweba isithombe ngalamaqembu, uthe ngendlela ayingozi ngayo, anamalungu angaphezu kuka-50 iqembu ngalinye.Wakhala ngokuthi abakula maqembu, bayizingane ezincane.“Izingane ezincane lezi. Zineminyaka eqala ku-16, endala kunazo zonke okuthiwa ingubhongoza wakhona, ineminyaka engu-21.“Umphakathi uyazisaba ngoba ziphatha izinhlokohlela zezibhamu,” kusho uJali.Nakuba kuke kwangathi kuyathula kancane ngasekupheleni konyaka odlule ngesikhathi iNIU ibaqotha, kodwa sekuqale phansi.“Kuthiwa emva kokudutshulwa kwabayisithupha (eZintombini, KwaBester) ubhongoza wakhona, waqala phansi, wahamba engena umuzi nomuzi, efuna amalungu amasha,” kusho uJali.Uthi wayefika anikeze ingane eno-16 isibhamu athi uma ingafun ukujoyina izozibona ukuqeda.“Eziningi zijoyinile, ebezisaba abazali bazo bazihambisile endaweni, zayohlala kwezinye izindawo,” usho kanje.Uthi abakubonayo ukuthi impi yemigulukudu kulendawo isiyoqedwa ukutshalwa kwayo iNIU noma amasosha.Okhulumela amaphoyisa KwaZulu-Natal uColonel Robert Netshiunda uthe amaphoyisa asephume inqina, athungatha abasolwa ngokubulala abantu abane, balimaza noyedwa eNhlungwane.“Akucaci noma zombili izigameko zihlobene. Onolwazi olungalekelela ophenyweni, uyacelwa  athinte amaphoyisa aseduze noma ashayele inombolo yokubika ngobugebengu ethi 08600 10111,” kusho uNetshiunda."
    },
    {
        "content": "UMNYANGO wezemfundo KwaZulu-Natal, usuluqale ngokusemthethweni uhlelo lokukhangiswa kwezikhala zothisha eziku- Post Leve One (PL1), oluvumela bonke abanezicucu ezifanele bafake izicelo ngokuvulelekile.Lolu hlelo belulindwe ngamehlo abomvu ngothisha abangaqashiwe nabaqashwe ngokwetoho, emva kokuthi lwamenyezelwa nguMphathiswa walo mnyango esifundazweni uMnuz Sipho Hlomuko ethatha izintambo, kulandela izikhalo zenkohlakalo nokuqasha ngikwenzelela okukholakala ukuthi bekwenziwa yiziphathimandla ezikoleni nasemahhovisi omnyango emazingeni  aphansi ngesikhathi kuqhubeka uhlelo lwaphambilini obeluphoqa umuntu ukuthi ashiye imininingwane yakhe kwi-database yomnyango, athembele ekutheni igama lakhe lizotonyulwa uma kuvela isikhala.  Ngalolu hlelo, abafaka izicelo sebezokwazi ukubona izikhala ezikhona zomsebenzi, njengoba zikhangiswa isidana zifakwe kwi- website yomnyango ethi, www.kzneducation.gov.za.   UHlomuka ugqugquzele bonke abafuna ukufaka izicelo zomsebenzi ukuthi bengaliyeki leli thuba.  Izikhala zomsebenzi zikleliswe ezikoleni ezikomasipala abehlukene esifundazweni."
    },
    {
        "content": "UMKHONTO weSizwe (MK) uthi kungenzeka kuqathake abanye abaningi njengoba ulwandle izolo, lukhafule ongumdidiyeli wayo wesikhashana KwaZulu-Natal, uMnuz Nhlanhla Ngidi. UNgidi udilizwa esikhaleni nje, kuthangi lokhu kade emele i-MK emcimbini we-IEC lapho amaqembu abeyofunga khona ngokuziphatha kahle ngesikhathi sokhetho. Umcimbi ubuseThekwini e-ICC, lapho wonke amaqembu abegqishe khona. Ukhetho oluzoba ngoMeyi 29, nonyakaUMkhonto weSizwe lona ongundabuzekwayo, wethulwa owayengumengameli uMnuz Jacob Zuma ngoDisemba nyakenye, wathi usehamba nawo. UZuma walibeka ngembaba elokuthi akasayingeni eye-ANC. UZuma kumanje uphezulu ohlwini lwabaya ePhalamende emuva kokwehliswa kukaMnuz Jabulani Khumalo owabhalisa iqembu. I-MK isasebenza ngezinhlaka zesikhashana njengoba ingakayihlalisi ingqungquthela yokukhetha ubuholi bayo.UNgidi, ophezulu ohlwini lwe-MK lwabaya esiShayamthetho e-KZN, udiliziwe esikhundleni sokuba wumholi wesikhashana esifundazweni. Isolezwe liyibonile incwadi ebhalelwe uNgidi imaziswa ngokuhoxiswa kwakhe ebikhomba uMsombuluko ka-Ephreli 14.Ebuzwa ngalokhu izolo, uNgidi uthe uyitholile impela incwadi kodwa ubesamangele ngokukhishwa kwakhe isigubhukane engazi nokuthi woneni.“Ngifana nawe nje nami njengoba ubuza, nami angazi kungaba kuhle nithinte lona iqembu lichaze kahle. Akukho nobekusolisa nje, kunalokho bebehlala bencoma bethi i-KZN iza kahle kakhulu iyasebenza,’’ kusho uNgidi obezwakala engenakutatazela.UNgidi ungomunye wabahlonishwayo kwezokuphatha kuhulumeni njengoba eke waba wumqondisi-Jikelele  wesifundazwe i-KZN.Okhulumela uMkhonto weSizwe, uMnuz Nhlamulo Ndhlela, uthe umsebenzi wangaphakathi uyaqhubeka futhi kufanele kulindelwe noma yini.“Ibambezelekile incwadi kaNgidi, bekufanele ifike ezinsukwini ezimbili ngaphambi kokuthi kuyofungwa kwi-IEC. Kunezinhlelo eziningi zokulungisa izinhlaka zeqembu futhi kungenzeka noma yini nakulo uhlu lwaseSishayamthetho,’’ kubeka uNdhlela.UNdlela akazange aphume nesizathu esiqondile sokuthi yini le eholele ekutheni kuchithwe uNgidi. Uthe basezinhlelweni zokubheka kabanzi ukusebenza kweqembu babuyekeze nezinye izinqumo zabo ngezikhundla zobuholi. UNgidi udilizwa nje, kade kusanda kuchithwa uMnuz Bonginkosi Khanyile obehola intsha kuzwelonke.UMkhonto weSizwe awufunanga nokuthi kuze kulalwe isikhundla sikaNgidi singenamuntu, wamemezela igama likaMnuz Thobani Zuma ekubeni umgqugquzeli. UZuma ubeyisethenjwa se-ANC eyake yamjuba kwesephini likameya kuMasipala uMsunduzi, eMgungundlovu. Esikhundleni ebesiphethwe uNgidi sokuba umdidiyeli kungene uMnuz Siphiwe Muziwenkosi Mpungose."
    },
    {
        "content": "LUSAZOQHUBEKA nokusefa ulwandle eqenjini Umkhonto weSizwe, njengoba leli qembu liveze ukuthi lisazogawula izembe kwizithunywa ezangena ngomkhoshosho ohlwini lwabajutshwe ePhalamende.Lokhu kuvezwe ngumkhulumeli waleli qembu uMnuz Nhlamulo Ndhlela, kulandela ukuhoxiswa kwamalungu aleli qembu angu-18 ePhalamende, aphucwe ubulungu yileli qembu.Sekuya ngokwamagama enkehli njengoba umholi waleli qembu uMnuz Jacob Zuma, ubelishumayela elokuthi basazolushintsha uhlu lwabantu abajutshwe ePhalamende.Njalo bekuthi uma ekhankasa akuveze ukuthi kukhona abangena ngomkhoshosho kanti bazokhishwa ohlwini.UNdhlela uthe amalungu ahoxiswe ePhalamende, awaxoshiwe eqenjini.“Basangamalungu e-MK ngoba wonke umuntu ojutshiwe uyivolontiya. Abaxoshiwe eqenjini kodwa bahoxiswe ePhalamende. Bangu-18 abakhishwe ohlwini, abangu-12 bafungiswa bazi ukuthi bazokhishwa ohlwini. Abayisithupha abazange bafungiswe ngenxa yezizathu ezehlukene okubalwa ukugula nezinye kanti bonke bahoxisiwe. Sisazoqhubeka sibakhiphe abangene ngomkhoshosho ohlwini,” kusho uNdhlela.Uthe ohlwini, abantu babefaka izihlobo, abangani kanjalo nomakhelwane babo.“Besilokhu sisho ukuthi sifuna zonke izinhlaka zomphakathi zimeleleke ePhalamende. Yilokho esizoqhubeka sikwenze. Iningi labahoxisiwe alizange lifike ePhalamende ngelanga elibalulekile, okwakumele kuvotwe ngalo.”Uthe abanye abaholi abavela ohlwini lwabantu abazojutshwa, ababevele beshilo ukuthi bazomela leli qembu ePhalamende basaya.“Sinabaholi abafana noMnuz Brian Molefe, Siyabonga Gama, Lucky Montana nabanye. Balinde iPhalamende ukuthi libazise ukuthi bazofungiswa nini. Silandele zonke izinhlelo zangaphakathi eqenjini ukuhoxisa nokujuba amalungu amasha e-MK ePhalamende. Abahoxisiwe baziswa ngalesi sinqumo.”Uveze ukuthi kunozinzo eqenjini, akukho ukuntenga kobuholi.“Vele uma usaphemba iqembu kuba nezinkinga kodwa ayikho inhlekelele eqenjini. Uzinzo lukhona kwi-MK njengoba ubuholi obukhona ngobesikhashana.”Okhulumela iPhalamende, uMnuz Moloto Mothapo, uvumile ukuthi uSomlomo wePhalamende, wayithola incwadi evela kwi-MK, yokuhoxisa amalungu ePhalamende.Uthe ngokoMthethosisekelo, ilungu lePhalamende lihoxiswa uma iqembu elilimele lihoxisa ubulungu lalelo lungu.“USomlomo umatasa ubhekisisa izincwadi azitholile ukuze athathe isinqumo ngazo. Isinqumo uzosimemezela maduzane,” kusho uMothapo. Leli qembu lisanda kuhoxisa esikhundleni obengunobhala jikelele walo, uMnuz Arthur Zwane.UZwane uhoxiswa nje wake wakhonjwa indlela ngaphambilini kwabuye kwaba nengwiji wabuya."
    },
    {
        "content": "IMIFELANDAWONYE yezinyunyana ithi uhulumeni kufanele aqinise isitilobho ezinkampanini ezizimele ukuba zize noguquko njengoba ucwaningo lwakamuva luveza ukuthi izikhundla eziphezulu zisaphethwe ngamadoda abelungu.Kulolu cwaningo olwenziwe wuMnyango wezemiSebenzi, kuvela ukuthi u-61% wezikhundla eziphezulu uphethwe ngabelungu, u-11.6% wazo uphethwe ngamaNdiya, AmaKhaladi aphethe, u-6.1% bese abaMnyama baphathe u-17.2%.Kuthiwa abamnyama baphethe u-17.2% wezikhundla eziphezulu yize u-80% wabasebenzi abaqashwe emazingeni aphansi umnyama.Kuvela ukuthi ezinkampanini ezizimele ezikhundleni zokuphatha amadoda amhlophe aphethe u-48% wazo, kulandele abesifazane abamhlophe ngo-13% kugcine amadoda amnyama ngo-10%.Kubuye kwavela ukuthi izinkampani ezizimele yizona eziqashe kakhulu abantu bokufika.UMnuz Trevor Shaku obhekelele ezokuxhumana, kwiSouth African Federation of Trade Unions (Saftu), uthe kuyishwa ukuthi abantu abamnyama nabesifazane yibona abaningi futhi abenza umsebenzi onzima kodwa bayingcosana ezikhundleni zokuphatha.“Uhulumeni kufanele azithathele izinyathelo izinkampani ezizimele ezingazimisele ukuletha uguquko ezikhundleni zokuphatha. Uguquko siyalubona kuhulumeni kodwa asiluboni ezinkampanini ezizimele. Kufanele zihlawuliswe izinkampani ezingazimisele ukunika ababencishwe amathuba ithuba lokuphatha,” kusho uShaku.Uthe bazolwa nalezi zinkinga zokungabikho koguquko futhi bafuna ne-National Minimum wage inyuke ibe wuR72 ngehora ukuze umsebenzi ohola kancane athole uR12 000 ngenyanga.UMnuz Matthew Parks weCosatu uthe kuyaphoxa ukuthi emuva kweminyaka ewu-30 izwe libuswa ngentando yabantu kusenezinkampani ezingafuni ukuthi ebuholini bazo kube nazo zonke izinhlanga zakuleli.Uthe izinkampani ezingenalo uguquko kufanele zibe namahloni bese zijeziswa ngendlela efanele.“Kuyaphoxa ukuthi amadoda abelungu asahleli ezikhundleni eziphezulu yize enza isibalo esiwu-4% sabantu bakuleli. Uguquko lukhona kuhulumeni kodwa ezinkampanini ezizimele asiluboni. Siyazi nasePhalamende ukuthi iDA, Action SA ne-FF+ ngamaqembu angahambisani nokuthi ababencishwe amathuba banikwe izikhundla zokuphatha. Sibona amadoda abelungu esaphethe emkhakheni wezezimali, emabhange, kwimishwalense, ezimayini nakwezokuvakasha,” kusho uParks.Uphethe ngokuthi uma uhulumeni ezimisele ngokuletha uguquko akufanele ukuthi agcine ngokwenza ucwaningo kodwa kufanele ajezise izinkampani ezingawulandeli umthetho."
    },
    {
        "content": "IVUKUZE amakhosi nezinduna zamabutho eyokuphucwa kukaNdunankulu kaZulu, uMfu Thulasizwe Buthelezi, umbhobho ngesikhathi ethula iSilo uMisuzulu Sinqobile kaZwelithini, emcimbini wokukhumbula iSilo uDinuzulu kaCetshwayo.Amakhosi asebize umhlangano ophuthumayo kanti nabadidiyeli bamabutho babize isithangami nabezindaba lapho bezophefumula khona ngalesi sigameko esenzeka phambi kukaMengameli, uCyril Ramaphosa.UButhelezi, uphucwe umbhobho uMphathiswa wezokuThuthukiswa koMnotho, uMnuz Siboniso Duma, owayephethe uhlelo emcimbini owawukwaCeza, ngoMgqibelo.Amakhosi azohlangana esiShayamthetho esidala, oNdini, kusasa.Iphini likandunankulu kaZulu, inkosi Phathisizwe Chiliza, lithe kwabashaqisa okwenzeka phambi kweSilo noRamaphosa.“Kuyishwa, kuyichilo, kungamanyala, ukuthi phambi kweNgonyama, uNomthebe wesizwe, kwenzeke into enje. Isigungu esiphezulu endlini yobuholi bomdabu KwaZulu-Natal sinqume ukuthi kubizwe umhlangano ophuthumayo ukuze le ndaba ixoxwe ngokujulile. Sizobheka zonke izinhlangothi. Kufanele zonke izinhlaka zikhunjuzwe ngesigaba sokuhlonipha uma siphambi kukaNomthebe wesizwe.”Isigameko sesidale itwetwe lokuthi kungase kuqubuke udlame lwezepolitiki KwaZulu-Natal njengoba kugcine kulimala amalungu e-ANC angu-16.UChiliza ukhuze ukuchitheka kwegazi KwaZulu-Natal.“Sinxusa abaholi bezepolitiki ukuba baqaphele into abayikhulumayo, bangaphehli udlame. Akufanele abantu baze bagcine sebethatha izinqumo ezingalungile, ezizosibuyisela emumva. Sinxusa bonke abantu ukuthi behlise amaphaphu.”Izinduna zamabutho zizoba nesithangami nabezindaba, eThekwini, namhlanje.Kunamahlebezi okuthi kukhona amabutho afuna uDuma angabe esavunyelwa emicimbini yasendlunkulu.Unobhala wezinduna zesiFunda iZululand, uMnuz Muzi Nyandeni uvumile ukuthi sibacikile isenzo sikaDuma kodwa wangafuna ukuphumela obala ngodaba lokuthi kukhona amabutho afuna ukuthi uDuma avalwe endlunkulu.“Okuningi sizokukhuluma kusasa (namhlanje). Engingakutshela khona ukuthi izinduna namabutho abeneme ngalokhu okwenziwe uDuma, kokungahloniphi Ingonyama. Wakhombisa ukuba luhlaza cwe.”Umdidiyeli wamabutho esiFundeni iKing Cetshwayo, uMnuz Zakheleni Xulu,  uthe ukuhlaselwa kwabantu emcimbini kuthunaza isithunzi samabutho njengoba kukhona izinsolo zokuthi abalimala bashaywa yiwo.“Sikhathele udlame lwezepolitiki KwaZulu-Natal. Kufanele ikhuzwe le nto, ikakhulukazi njengoba sekunukeka amabutho. Asikwamukeli ukuthi abaholi abakuleli zinga benze ukuganga okunje. Noma ngabe bebephambene kanjani bekufanele bahloniphane, benzele iSilo.“Mina angikaze ngikubone ukuthi uma osopolitiki bengcofana, bese bephucana umbhobho. Ngazi ukuthi omunye uyamlinda aze aqede, bese eyamphendula. Kwakha siphi isithombe lokhu okwenziwe uDuma kokuthi aphuce uNdunankulu kaZulu umbhobho,” kuphawula uXulu.Isolezwe lizame ukukhuluma noButhelezi, kodwa wacela ukuba kukhulunywe noChiliza.Okhulumela i-IFP, uMnuz Mkhuleko Hlengwa, uthe uDuma usekukhombise kaningi ukuthi akamamukeli uButhelezi njengoNdunankulu kaZulu.UHlengwa utshele abeNewzroom Afrika ukuthi sekukaningi ubuholi be-ANC KwaZulu-Natal bubukela phansi iSilo.Uthe abazi ukuthi uButhelezi wayefuna ukuthini ngesikhathi ephucwa umbhobho.“Simthintile uButhelezi sifuna ukumbuza ngale nto. Besikhathazwa ukuthi sekuthinteka igama le-IFP. Usitshele ukuthi lokhu abefuna ukukusho ubengunyaziwe iSilo.”Imizamo yokuthola ukuphawula kukaDuma ayizange iphumelele njengoba ucingo lwakhe belukhala lungabanjwa, ekazange awuphendule nombuzo awuthunyelwe.NgeSonto uDuma utshele abeNewzroom Afrika ukuthi uButhelezi wayengekho ohlelweni lwangoMgqibelo.Uthe isikhundla sikaNdunankulu kaZulu asikho kuMthethosisekelo.Usole uButhelezi ngokusebenzisa isikhundla sakhe ukulwa izimpi zepolitiki."
    },
    {
        "content": "UZOFAKA isimangalo eNkosini umndeni wakwaPhiri, KwaCele, eMandawe ojikiswe kule ndawo sewufikile nesidumbu kukhalwa ngokuthi awukwazi ukungcwaba endaweni ongasahlali kuyona.Lo mndeni ubusuka eGolokodo, eFolweni, lapho osuzinze khona.Ngokuthola kweSolezwe lo mndeni uhlangabezane nezimbila zithutha ziholwa emhlophe phambili ngesikhathi umphakathi ubaxosha sebefikile nesidumbu.Kuvela ukuthi bebefike nesidumbu sikaMnuz Sandile Phiri (30) oshone ngeledlule ngemuva kokugula. Uze wangcwaba ngakusasa endaweni abathe abathandi ukuyidalula.Owomndeni okhulume neSolezwe ocele ukuba ligodlwe igama lakhe uthe umndeni unenxiwa eMandawe.Uthe lolu daba bahlela ukuyolibika enkosini.   ‘’’Sizoluyisa enkosini lolu daba ngoba lusiphethe kabi,’ kusho owomndeni.Uthe sekuphele isikhathi eside benaleli nxiwa, uthe inkinga yonakale ngokuthi kudlule amhlabeni umalume wakhona okunguyena obehlala khona kwasala kungenamuntu.Uthe kodwa kuyinto eyaziwayo ukuthi inxiwa ngelakwaPhiri. Uma elandisa uthe kushone umufi bangabuza lutho bahamba bayomba ithuna ngayizolo ukuze angcwatshwe ngakusasa.\"Lokhu besikwenza ngoba siyazi ukuthi yinxiwa lakwaPhiri. Besingazi ukuthi kanti kukhona abantu abaxakwa ukuthi asisahlali khona futhi lokho bakubona kuyisono,'' usho kanje.Uthe okubashiye bedidekile ukuthi kungani bengazange babamise ngayizolo ngesikhathi bemba umgodi kodwa babalinda bafika nesidumbu ngakusasa.\"Ukuba kukhona abebefuna ukuthi bakusho ngabe kube ngcono kakhulu ukuba bakusho ngayizolo ngesikhathi bebona kusambiwa umgodi. Manje kusixakile ukuthi basilinde size sifike nesidumbu,'' usho kanjena.Uthe kube yisigameko esibe buhlungu kakhulu saphinde sanezela usizi phezu kolunye emndenini.\"Bengiqala ngqa empilweni yami ukubona abantu bephindiswa emuva nesidumbu. Indlela okwenzeke ngayo ibithusa kakhulu. Indlela abantu bakuleya ndawo ebebengafuni ngayo ukuthi kungcwatshwe ibishiya imibuzo,'' usho kanje.Ithintwa iNkosi yakule ndawo, uMnuz Cele (elingatholakalanga igama lakhe), uthe umthetho wendawo, uthi umuntu ongcwaba khona ohlala khona ngokugcwele.Uthe kodwa alukho udaba olufuze lolu oolufinyelele ezindlebeni zakhe. ''Ngizozama ukuxhumana nezinduna ngithole ukuthi kwenzekeni,'' usho kanje.Ngokujwayelekile uthe izinkinga zalolu hlobo kuye kubhungwe ngazo emihlanganweni yangoLwesine.Uthe mhlawumbe nalolu daba luzofinyelala kubona bese lubhungwa emhlanganweni."
    },
    {
        "content": "ISINGENE kwelinye igiya ingxabano esuswe ukuxoshwa kwabathile abebesondele enkosini yamaNazaretha uNyazilwezulu yohlangothi lwaseBuhleni. Isolezwe lihabule ukuthi ngemuva kokugudluzwa kwamalungu abenukwa ngokwakha itulo elibi elibhekiswe ekuphazamiseni ubuholi boNyazi  kudaleke uqhekeko phakathi kwenhlalisuthi eyizethenjwa okumanje isize yaziqamba amaqembu. Kuthiwa kula maqembu kukhona elizibiza ngoBumbano Cop 17 kuthi elinye libizwe ngaBathandi beQiniso. Lesi simo sesidale uvalo ngokuthi kungaba khona uthuthuva olunganqandeki uma singalungiseki. Umthombo ongaphakathi ebandleni uthe iNhlalisuthi yaziwa ngokukhuluma ngazwi linye okwenza le ngxabano esanda kuqubyuka ishayise ngovalo.“Ayikaze yenzeke le nto ukuthi kuxabane inhlalisuthi yodwa esontweni. Indaba isuswe ukuthi kususwe inhlalisuthi ebisondele eduze koNyazilwezulu yayalelwa ukuthi ingaphinde ingene esontweni futhi ingalubhadi kuwona wonke amathempeli ebandla ngaphansi koNyazilwezulu,” kusho umthombo. “Okwenzekayo manje nokufakela abantu uvalo ukuthi iNhlalisuthi ememezele ukuthi kusuke le ebiseduze koNyazilwezulu, iyona esibonakala isondele kulona igade uNyazi. Le exoshiwe okuthiwa akulindelekile ukuthi ibonakale ebandleni ifika ngenkani futhi iyabonakala ukuthi ifuna ukuba seduze koNyazi. “Lokhu kwenza kungabi nakho ukuthula njengoba sekuke kwaba nanesimemezelo esisabalale nge-voice note  (izwi eliqoshiwe) kuthiwa iNhlalisuthi akumele ithathe izinqumo esontweni. Sekuphinde kwagqama nendaba yala maqembu eNhlalisuthi esihlukene phakathi ebandleni,” kusho umthombo.Leli phephandaba lishayele ucingo enye yezinhlalisuthi okukholakala ukuthi yiyo eyenza isimemezelo sokumisa le esolwa ngokuba namatulo amabi abhekiswe kuNyazilwezulu, ethe ngeke ikwazi ukuphawula. Ithe umuntu ovumeleke ukuphawula ngezindaba zesonto uMnuz Thokozani Mncwabe kuphela.Ethintwa uMncwabe, uthe uyayazi yonke le nhlalisuthi ngokuzihlukanisa kwayo ngamaqembu.“Ngokwazi kwami bonke laba bantu bathanda inkosi uNyazilwezulu. Angiboni ukuthi abasazwani ngalolo hlobo kodwa engikubonayo kube wukuphambana kwemibono nje kubona. Ngokuvunyelwa yinkosi uNyazilwezulu ngizokwazi ukuhlala nabo phansi kodwa nabo kumele bakhombise ukuthi bazimisele ukuthi lolu daba luxazululeke. Ngisho inkosi iNyangayezulu yathi uma kukhona lapho singaboni khona ngaso linye kumele sihlale phansi silulungise lolo daba,” kusho uMncwabe.Uthe phambilini kwakunabaholi bezinsizwa ababebheka yonke into ethinta izinsizwa obekungabikwa kubona ukuba basekhona. Uthe njengoba bengasekho manje sekungaba yibona abangangenelela ukulungisa isimo."
    },
    {
        "content": "IMIPHAKATHI yaseThekwini ebidinwe ukuthi sekuphele izinsuku ezintathu kuya phezulu ingenawo amanzi noma ugesi ivale imigwaqo ngamathayi nemigoqo.Le miphakathi ibithi sekungaphezu kwamandla njengoba sekubole ukudla emafrijini, amathoyilethi ayanuka, awekho amanzi okugeza nawokuphuza.KwaMashu abahlala ehostela, bavale imigwaqo ekuseni nokuphazamise abebeya emsebenzi bethi sekuphele izinsuku ezine ugesi ungekho kule ndawo.ENtuzuma umphakathi  uvale umgwaqo omkhulu okuhamba kuwo amabhasi  kamasipala.Okunye obekukhathaza umphakathi ukuthi abanye ompompi abasemgwaqweni umphakathi obuthola kuwo amanzi bebengasaphumi lutho. Abahlala kwezinye izingxenye zaseNtuzuma naKwaMashu ebebesenawo amanzi bese benqaba nawo bethi  kuzokwenyuka izikweletu zabo.UNdunakulu waKwaZulu-Natal, uNkk Nomusa Dube -Ncube, obekhuluma esithangamini nabezindaba, izolo,  uthe umasipala wenza konke okusemandleni ukuze umphakathi uthole izidingo ikakhulukazi amanzi, ugesi nokuthuthwa kwendle.Uthe kunethimba elakhiwe iminyango kahulumeni ehlukene nabamabhizinisi elizolekelela ekutheni kubuyiselwe amanzi emiphakathini  ikakhulukazi ehlala eNyakatho yeTheku okuyiyona ephazamiseke kakhulu. Uthe isiteleka esingekho emthethweni sabasebenzi benyunyana i-SAMWU, siqale sekusele usuku olulodwa kuphothulwe umsebenzi wokulungiswa kwamapayipi nama-valve kule ndawo.\"Umsebenzi obuwenziwa ubusuphothuliwe kodwa kudingeka kube nabasebenzi abazoqapha ukungena kwamanzi emapayipini ,  aze ayongena lapho egcinwa khona ngaphambi kokuthi aye emphakathini,\"  kusho uNdunankulu.Uthe bayaqonda ukuthi abasebenzi kumele bakhale uma kukhona abengenelisekile ngakho  kodwa lokho akusho ukuthi sekumele kunyathelwe  ilungelo lomphakathi. Uthe sekwakhiwe ithimba lezinhlaka zamaphoyisa ezehlukene elizophelezela abasebenzi abangatelekile abasatshiswayo uma beyosebenza. Kuqashwe nezinkampani ezizimele ezizolekelela ekuhanjisweni kwezinye izidingo ezifana nokuqoqwa kwemfucuza. Uqhube wathi umqashi okunguMasipala weTheku awukahlangani neSAMWU ngoba azikho izikhalo ezilethwe ile nyunyana kuye kodwa uMnuz Siya Dladla weSAMWU, uthe umqashi uyazi ukuthi bafuna ukuhlangana naye,  balinde ukuthi  anqume usuku. UNdunakulu uthe  abasebenzi beSAMWU babenomhlangano ngoLwesibili olwedlule, ngemuva kwalowo mhlangano ababuyelanga emsebenzini.Imibiko ithi abasebenzi abatelekile bafuna kulungiswe umholo wabo ulingane nowabanye abasenza komasipala abangama-metroIMeya yeTheku, uMnuz Mxolisi Kaunda, ithe ayinaso isibalo esigcwele sokuthi bangaki abasebenzi abatelekile ngoba abanye bayasatshiswa. Uthe akwaziyo ukuthi kuthinteke wonke umasipala,  hhayi uphiko lwamanzi nolukadoti kuphela.Uthe kuzophela isonto isimo sesibuyele kwesijwayelekile, wathi kuzolandelwa izindlela ezifanele zokuqondiswa ubugwegwe kwabangenele isiteleka esingekho emthethweni. "
    },
    {
        "content": "KUSENZIWA uphenyo olunzulu ngezezimali ecaleli elithinta ukubulawa komrepha uKiernan \"AKA\" Forbes, nomngani wakhe uTebello \"Tibz\" Motsoane.Lokhu kudalulwe nguMshushishi u-Advocate Lawrence Gcaba, ngesikhathi ebeka izizathu zokuthi kungani icala kumele lihlehliswe futhi.Unxuse inkantolo ukuba ikuvumele ukuhlehliswa kwalo. Kuvunyelwane ngokuthi libuyele enkantolo ngoNovemba 29, kuwona lo nyaka.Kuleli cala kuboshwe abasolwa okunguMnuz Lindokuhle Mkhwanazi, Mnuz Lindani Ndimande, uMnuz Eddie Myeza, Mnuz Mziwethemba Gwabini, noMnuz Lindokuhle Ndimande.\"Kunolunye uphenyo oluthinta ezezimali kuleli cala okusamele lubhekwe kabanzi. Uma sekuphinde kubuywa siyethemba ukuthi lolu phenyo luzobe seluphothuliwe,'' usho kanje.Ubalule nesizathu sesibili sokuthi kumele bazi ukuthi kwenzakalani eNkantolo yeMantshi yakwaManzini, eSwatini, lapho okuvela khona izelamani zakwaNdimande, uMnuz Siyabonga \"Gezani\" Ndimande, noMnuz Malusi Ndimande nabo abangabasolwa."
    },
    {
        "content": "UPHIKO oluphenya amacala abucayi i-Special Investigations Unit, seluphothule uphenyo lwezicelo zenhlawulo ezingu-108, ezifakwe eMnyangweni wezeMpilo KwaZulu-Natal ezizodla imali eyevile ku-R2.4 billion.Lokhu kuvezwe yiNhloko yalolu phiko u-Advocate Andy Mothibi ngesikhathi ethulela ikomiti elibhekele ukusebenza kwemali yomphakathi, i-Standing Committee on Public Accounts (Scopa) ePhalamende, igxathu asebelihambile ukuphenya ngezicelo ezibopha umnyango okukholakala ukuthi ezinye zazo zenziwa ngabameli abaqhuba inkohlakalo ezifundazweni ezehlukene.KwaZulu-Natal nje kuphela, uMothibi uthe lolu phiko luthole izicelo ezingu-2 440 ezifakwe eMnyangweni wezeMpilo kulesi sifundazwe zemali eyevile ku- R29.1 billion, kanti kuzona sekuphothulwe uphenyo kweziwu-108.“Kwezingu 107 osekuqediwe ngophenyo lwazo, eziwu-76 kuzona kutholwe ukuthi okufakwe ngabo izicelo sebashona, okwenze ukuthi imali engu- R1 715, 500, 250,00 isuswe emalini yenkokhelo. Kudluliselwe ophikweni lwezokushushiswa komphakathi (NPA) amacala abandakanya abameli nabanye abasolwa abatholwe namaphepha okushicilelwe kuwo imininingwane yeziguli, antshontshiwe,” usho kanje.Uthe ngophenyo sekugwenywe ukulahleka kwesamba esevile ku- R2.4 billion kulesi sifundazwe, selokhu kuqale uphenyo, kanti bonke abathinteka kulo bugebengu kubalwa abameli nabasebenzi bezempilo, bazoshushiswa.Lolu phiko luthi izicelo eziningi ezihlawulisa umnyango, zigxile ebudedengwini obenzeka ngesikhathi kubelethiswa, okuholela ekukhubazekeni kwezingane. UMothibi uthe ezinye izicelo zifakwe ngeziguli zingenalo ulwazi ngazo, kanti kwesinye isikhathi abameli abebezenza osonhlalakahle bebevakashela abantu asebekhulile abahlala nezingane ezashiywa ngabazali, babhalise imali yesibonelelo kanti babasayinisa amaphepha okufaka izicelo.Inkampani yabameli i-Nonxuba Attorneys ezinze eGoli, okuthiwa seyivele ithweswe amacala ngokusemthethweni, ifake ezicelo ezingu-44 zalolu hlobo eMnyangweni wezeMpilo e-Eastern Cape, okuyimali engu- R497 million obekumele ikhokhwe umnyango kulesiya sifundazwe.UMothibi uthe phakathi kuka-2010 no-2016,  izicelo ezifakwe eNkantolo eNkulu yaseMthatha nje kuphela zinyuke zafinyelela ku-529 zisuka ku-46.Uthe ubufakazi buveza ukuthi kunokusebenzisana phakathi kwabameli, abahlengikazi nodokotela ukuqhuba le nkohlakalo.Umthetho ogunyaza ukuphenywa kwenkohlakalo eyenziwa izikhulu eminyangweni kahulumeni usayinwe uMengameli Cyril Ramaphosa ngo-2022"
    },
    {
        "content": "KULINDELEKE ukuthi uNgqongqoshe wamaPhoyisa noKhomishana wawo babe senkantolo uma sekuvela abasolwa abangu-15, ababoshelwe amacala okubalwa nawokubulala eNyuvesi iFort Hare.UMnuz Bheki Cele, noGeneral Fannie Masemola balindeleke ukuthi namuhla bathamele icala eNkantolo yeMantshi eDimbaza, e-Eastern Cape.Ithimba lamaphoyisa elabunjwa ukuze liphenye izigameko zokubulawa kwabantu enyuvesi, libophe abasolwa abangu-15.Kuthiwa abasolwa baboshwe ngempelasonto ezifundazweni ezihlukene okubalwa iKwaZulu-Natal, Gauteng, Western Cape, nase-Eastern Cape.Ukuboshwa kwabo kwenyusa isibalo sabantu ababoshelwe amacala athinta inyuvesi safinyelela ku-25.Abasolwa babhekene noxhaxha lwamacala okuhlanganisa awenkohlakalo, ukukhwabanisa, awokuthumba, awokuzama ukubulala nawokubulala.UGeneral Masemola uthe ithimba lamaphoyisa abalibumba ukuba liphenye futhi libophe abasolekayo, lizoqhubeka nokwenza umsebenzi walo ngaphandle kokwesaba nokwenzelela.“Limatasa ithimba lamaphoyisa emsebenzini wokuthola umnyombo nokuthi ngobani abasekhaleni lenkohlakalo, ukukhwabanisa nokubulawa kwabantu kule nyuvesi,” kuchaza uMasemola.Udalule nokuthi umsebenzi wabo ukuphenya bajule, baqoqe ubufakazi obuqanda ikhanda, kuthi uma befaka icala enkantolo nakanjani libagojele abasolwayo.Umvusi wenyamazane kwaba yisehlakalo sokudutshulwa ngoyaba lwezinhlamvu kubulawe uMnuz Mboneni Vesele, ngoJanuwari 2023.UVesele wayeneminyaka emihlanu engumqaphi wePhini likaShansela wenyuvesi, uSolwazi Sakhele Buhlungu. Wasocongelwa emotweni kaVesele, owayengekho ngaleso sikhathi.Kuthiwa uBuhlungu wayekade etholelwe baqaphi emuva kokuthi ethole izinsongo zokuyiswa kwagoqanyawo ngesikhathi ephenya ngezinsolo ezazishaqisa zokwehliswa ngomlenze kwemali yenyuvesi."
    },
    {
        "content": "USUBHALELE uNgqongqoshe wezeziMali noMengameli Cyril Ramaphosa uhulumeni waKwaZulu-Natal ofuna kulungiswe indaba yelayisensi yebhange Ithala.Lezi zindaba zivezwe wuMphathiswa wezokuThuthukiswa koMnotho, ezokuVakasha neMvelo, uMfu Musa Zondi, esithangamini sabezindaba ebesiseLangeni Hotel, eThekwini.“Ithala liyinsika yokuthuthukiswa komnotho KwaZulu-Natal, emuva kwesimemezelo se-Financial Conduct Authority (FSCA) sokumisa ilayisensi yebhange Ithala, uNdunankulu uMnuz Thami Ntuli nohulumeni waKwaZulu-Natal, uthathe isinqumo sokubhalela uNgqongqoshe wezeziMali, uMnuz Enoch Godongwana noMengameli Cyril Ramaphosa, ukuba babheke lolu daba. “Sifuna kuqinisekiswe ukuthi inkinga enjengalena ayiphindi ibe khona. Kufanele kushintshe nomthetho osucindezela Ithala ngoba kade lisebenza ngaphandle kwezihibe phambilini,” kusho uZondi.Uveze ukuthi emuva kokuvela kwezindaba zokumiswa kwelayisensi yeThala uthole inqwaba yezingcingo kogogo nabanye abantu abalondoloza imali yabo kuleli bhange.“Abezindaba banyuse ushukela wogogo ngendlela abalubike ngayo lolu daba. Ngiyaqonda ukuthi abanye bebefuna ukudayisa amaphepha kodwa kufanele nisebenzisane nathi nibike ngendlela ehlelekile, ningabhali okudukisa umphakathi. Silapha nje ngenxa yenu ngoba nilayithe umentshisi. Ithala alikho sephutheni kodwa wuhulumeni oshintshe imithetho.”Uthe ezinye izinkinga zaseThala azithinti imali kuphela kodwa zithinta nepolitiki.“Wuhulumeni kazwelonke oshintsha imithetho ethinta izikhungo ezifana neThala ngakho uyena ozoza nesixazululo. UNdunankulu usukumele phezulu ukuthola isixazululo. Ithala lisasebenza ngisho uhulumeni waseGauteng uthatha izifundo eThala.” Ubalule ukuthi Ithala belilokhu lisebenza kahle kodwa kwashintsha imithetho njengoba ingavuselelwanga i-exemption ebilivumela ukuba lisebenze njengamanye amabhange anemishwalense neminye imikhiqizo.Isikhulu esiphezulu sebhange Ithala, uDkt Thulani Vilakazi sithe ziyalungiswa izikhalo ze-FSCA ngakho abantu mabakhululeke.Uveze ukuthi i-FSCA ikhiphe Ithala ezikhungweni zemali ebezingadingi ukuletha umbiko we-Financial Soundness okuyinto eyenziwa izikhungo eziqoqa imali yemishwalense nokunye.Ubalule ukuthi Ithala belingangeni kulolu hlu ngoba beluqhuba umsebenzi walo ngaphandle kokuphazamiseka iminyaka engaphezulu kuka-20.“Izikhalo ze-FSCA besizilungisa vele. Kuyimanje sithathile uhlu lwebhizinisi oluthinta umshwalense silufake ngaphansi kwe-Ithala Development and Finance Corporation (IDFC) kuze kube sithola isixazululo salolu daba. Abathola amathenda kuhulumeni nabo basazoyithola imali e-IDFC, umehluko wukuthi ngeke sisakwazi ukubavulela ama-akhawunti ebhange Ithala.”Ubalule ukuthi isinqumo se-FSCA asisho ukuthi ibhange Ithala linenkinga yemali ngoba namanje linombiko ongenawo ugcobho womcwaningi mabhuku.Uveze ukuthi umehluko wukuthi phambilini kunemithetho elandelwa ngamabhange amakhulu ebingalithinti ibhange Ithala njengoba lona lingafani namanye amabhange.“Ithala liyibhange elihlukile, lidinga ukuthi kushintshe umthetho ozokwazi ukubhekana nesimo salo. Alifani namanye amabhange, alilona ibhange elikhulu, alilona ibhange eliwumfelandawonye kodwa liyibhange elikwazi ukusiza wonke umuntu. Izinkinga ezibalulwe yi-FSCA kudala siqalile ukuzilungisa.”Ukhale ngokuthi bazoshayeka beyibhange njengoba bengakwazi ukuvula ama-akhawunti amasha noma bamukele amakhasimende amanye njengoba besalungisa izinkinga ze-FSCA.Uphethe ngokuthi kunomehluko phakathi kwe-IDFC okuyiyona ebolekisa ngemali futhi ephethe ibhange Ithala. Ubalule ukuthi okwenzeka ebhange Ithala akunamthelela kwi-IDFC."
    },
    {
        "content": "UMENGAMELI Cyril Ramaphosa uyalele amadoda ukuba avale oziphu njengoba ucwaningo lwakamuva luveza ukuthi u-600 000 wawo usuke wahlukumeza umuntu wesifazane.URamaphosa ukusho lokhu ngesikhathi kugujwa usuku lwabesifazane emcimbini kahulumeni obuseNorthern Cape izolo.“Ucwaningo lwakamuva luveza ukuthi u-7% wabesifazane, okuwu-1.5 million, usuke washaywa noma wadlwengulwa ngabesilisa. U-13% uveze ukuthi izithandwa zabo ziyabahlukumeza ngokomnotho kanti u-4% wamadoda, okuwu-600 000, uvumile ukuthi usuke washaya noma wahlukumeza abesifazane,” kusho uRamaphosa.Uthe amadoda kufanele ashintshe indlela aziphethe ngayo, azibophezele ukuvikela abesifazane.“Madoda, kufanele nivale oziphu benu. Nizibophezele ukuthi ngeke nibahlukumeze noma yingaluphi uhlobo abesifazane. Nami ngiyazibophezela ukuthi ngizoqinisekisa ukuthi umthetho wokubavikela, ukubanikeza isithunzi sabo nokubavulela amathuba omnotho uyasebenza,” kusho uRamaphosa.Ukhale ngokuthi ubuso bobuphofu busewumuntu wesifazane omnyama yize sekukhona ushintsho oluncane abalwenzile bewuhulumeni.Uthe abesifazane bahlakaniphile ukudlula abesilisa ngoba nasezikoleni amantombazane yiwo aphasa kahle futhi yiwona agcwele ezikhungweni zemfundo ephakeme.“Awuphele umkhuba omubi wokuholela amadoda kangcono ezinkampanini ezizimele. Abesifazane kufanele bahole umholo olingana nowamadoda ngomsebenzi ofanayo abawenzayo,” kusho uRamaphosa.Uthe ufuna nemisebenzi kahulumeni iye ezinkampanini zabesifazane ngoba abesifazane bathenga ukudla, banakekele nemindeni yabo. Ubalule ukuthi abafani namadoda okuthi uma ethola imali athenge izimoto, ahlale ematshwaleni noma enze ezinye izinto ezingawakhi umphakathi.Ubuye wakhumbuza abantu baseNorthern Cape ukuthi lolu suku lwasunguleka kanjani njengoba ngo-1956 abesifazane baqunga isibindi bamashela ezindlini zoMbuso ePitoli befuna inkululeko.Uthembise ukuthi bazoqinisekisa ukuthi abesifazane babuyelwa yisithunzi, bahlala ezindlini ezisesimeni esikahle, banamanzi, ugesi nemisebenzi ebuyisa isithunzi.Uthe akukuhle ukuthi bawubuso benhlupheko, baphila ngezibonelelo zikahulumeni.Ubalule ukuthi bazoqinisekisa ukuthi abesifazane bathola umhlaba othi bona nasezindaweni zasemakhaya ukuze babe ngabalimi noma bazenzele izimboni ezizolekelela ukuthi banganciki kumuntu."
    },
    {
        "content": "INJABULO kubantu bakwaDakadaka, KwaQwabe, eMthandeni iqembu leMK Party liletha usizo kulabo abakhahlanyezwa isishingishane esahlasela ngenyanga edlule sashiya kukhalwa ezindaweni ezahlukene KwaZulu-Natal.Leli qembu linezinyanga ezimbalwa lasungulwa kodwa lingelinye lamaqembu asukumela phezulu uma kunesimo esiphuthumayo emphakathini.Yize lingangenanga kuhulumeni wokubambisana ukuqinisekisa ukuthi yilona eliholayo esifundazweni, liyaqhubeka nokuxhumana nemiphakathi liphose esivivaneni.Angu-130 amakhaya akule ndawo alimala ngesikhathi kuhlasela isishingishane esahamba saze sayophelela eBallito sinqamula oThongathi lapho okwadaleka khona umonakalo omkhulu.Abantu bakule ndawo yaseMthandeni, KwaMaphumulo abasalanga ngaphandle kwabatholelwe usizo yiqembu leMK ngesikhathi lizama imizamo yokuphosa esivivaneni.Leli qembu lahambela imizi ekhahlamezekile libheka ukuthi abantu bangasizakala kanjani ngaphambi kokuba bafake izicelo kubaxhasi abahlukene ngosizo oludingekayo.Nebala u-Ismael Mohamed nozakwabo enkampanini iPak Plastic esoThongathi basabelile basamukela isicelo kumalungu ale nhlangano ngesikhathi ecelela izakhamizi umphakathi.UMuzi Qwabe ongomunye wabaholi beMK kule ndawo, ubonge kakhulu uxhaso abaluthole kule nkampani nathe bayakujabulela ukuthi kukhona umehluko abeza nawo emphakathini wakubo.Ezintweni okunikelelewe ngazo umphakathi kukhona imibhedi kanye namaphasela okudla."
    },
    {
        "content": "KUHLALE kuthiwa omama yibona abazifelayo ngetiye kuze kuthiwe uma bengalitholanga bakhala ngekhanda. Ucwaningo lwakamuva olwenziwe ngabakwaRooibos luveza ukuthi empeleni amadoda ayazifela ngetiye.Njengoba siphila esikhathini esimatasatasa kuthiwa kunamadoda aqala usuku lwawo ngetiye ukuze ehlise ukhwantalala. UDkt Gerald Maarman, ongusosayensi obehola ucwaningo olwaziwa ngeMen’s Drinking Habits Survey, uthe lolu cwaningo luveza ukuthi u-69% wamadoda uphuza amanzi uma nokhwantalala, u-16% uphuza ikhofi kanti u-11% uphuza itiye iRooibos. Luqhuba luthi uma eseqede ukusebenza u-32% wawo uphuza iRooibos, u-19% ubhiya, u-12% ikhofi, u-11% uphuza ugologo kanti u-10% uphuza iwayini.Amadoda kulolu cwaningo abike ukuthi iRooibos awayiphuzeli ubumnandi kodwa asuke enzela ukuthi imizimba yawo ikwazi ukubhekana  nemisebenzi eyenzayo ngosuku olulandelayo ngoba inezithako ezilwa nezifo egazini.UDkt Maarman uthe yize amadoda amaningi ethi aphuza iRooibos, u-67% walawo azivocavocayo aphuza amanzi ukuze umzimba wawo ube namanzi enele, iRooibos iyisiphuzo sesibili asikhethayo. Ezindaweni zomphakathi, uthe iRooibos nobhiya yizona ziphuzo ezihamba phambili njengoba u-47% wadoda uphuza zona, zilandelwe yitiye elimnyama, ama-cooler namacider.\"I-Rooibos ihamba phambili esigabeni seziphuzo ezishisayo. Abesilisa abangaphezu kuka-42% baphuza okungenani inkomishi eyodwa ye-Rooibos nsuku zonke, u-22% wawo uyiphuza kabili noma kathathu ngesonto bese kuthi u-17% uyiphuze njalo ngemva kwesonto,\"UMaarman uthe lolu cwaningo lugunyazwe yiSouth African Rooibos Council (SARC) ukuze ibone ukuthi ngabe izinkolelo zabantu ngokuphuzwa kwetiye ziyizo yini."
    },
    {
        "content": "USOMABHIZINISI waseThekwini, uMnuz Moses Tembe, uthe wayemfuna ebhokisini lofakazi aziphendulele noma engumsolwa umrepha uKiernan Forbes owayedume ngelika-AKA owayekhona kushona indodakazi yakhe, u-Anele Tembe, eminyakeni emithathu edlule.U-Anele washona ngemuva kokuwa esitezi seshumi ehhotela ayelele kulo no-AKA ayethandana naye ngaleso sikhathi, naye okwathi ngonyaka odlule, wadutshulwa ephuma endaweni yokudlela emgwaqweni uFlorida eThekwini.UTembe ukhulume okokuqala ngalezi zigameko zombili nentatheli yeSABC uChriselda Lewis, engxoxweni ekhethekile ebikhonjiswa kwiSABC News (404), izolo.Le ngxoxo iqoshwe emtapweni wolwazi owaqanjwa ngo-Anele esikoleni ayefunda kuso eThekwini.UTembe uveze ukuthi wayemthanda u-AKA futhi akanaso isizathu esasingaholela ekutheni ambulale.“Engangikufuna kuye ukumbona ebhokisini enkantolo echaza ngokwenzeka ngosuku okwashona ngalo indodakazi yami. Mina nomndeni wami sihlala lapha eThekwini, isigameko senzeka eKapa. Ngaphukelwa umoya ngibuka indodakazi yami ivalwe ngopulasitiki ocwebezelayo ezindabeni ngingakwazi ukufinyelela khona ngokushesha. Udaba ngaluthola ngomfowethu owafika ezongibikela ngosuku lwangeSonto engangilungiselela ngalo ukuya enkonzweni. Ngemuva kwalokho, ngazibuza ukuthi ubenobani? Ubani owazama ukumsiza njengoba sezwa ukuthi kwaphela imizuzu engu-20 ephila, futhi wayeyedwa emgwaqweni nokwaze kwaqhamuka owesifazane wambona elimele,” kusho uTemba.Uthe ngokwakhe, uphenyo aluhambanga ngendlela afisa ngayo kuze kube manje.Uveze ukuthi uphiko lwezokushushisa, iNPA eWestern Cape luhambise kancane uphenyo lwaleli cala kuze kube manje.Ebuzwa ukuthi uzizwa kanjani ngokuchaywa kwegama lakhe ezinkundleni zokuxhumana ngokufa kuka-AKA, uTembe uveze ukuthi angeke aze aphendule abantu abazifihlayo nangabazi.“Ngisho emndenini wami kukhona ababethi uKiernan kumele aboshwe ngokushona kuka-Anele kodwa kukodwa engangikusho, ukuthi kumele silinde umthetho udlale indawo yawo. Abantu abasola mina nomndeni wami ngokuba nesandla ekushoneni kuka-AKA kuyacaca abawazi umndeni wami nokuthi singabantu abanjani,” kuchaza yena.UTembe ukhuluma kanjena nje, bayisikhombisa abesilisa ababoshiwe ababhekene necala lokulawa kuka-AKA nomngani wakhe uTebello Tibz Motsoane.Ababili kubo basagcinwe ezitokisini eSwatini, lapho baboshehlwa khona, kusalindwe kulalelwe isicelo sokuthi babuyiselwe kuleli. Kuleli sonto kulindele ukuthi kuphume incwadi ekhuluma ngothando luka-AKA no-Anele ebhalwe uMelinda Ferguson ethi When Love Kills: The Tragic Tale Of AKA And Anele. "
    },
    {
        "content": "OMAKHELWANE bomholi weMK, uJacob Zuma, bathe ngeke bamlahle lo mholi njengoba bebethi bavotele iMK ngesikhathi kuvotwa.Abantu abavote esikhungweni okuvote kuso uZuma, esisesikoleni iNtolwane Primary, bathe ngeke bamlahle uZuma, sebehamba neMK.Kusukume nesinedolo ngesikhathi kufika uZuma esikhungweni sokuvota.Kuqhume umkikizo namakhwelo, kwama yonke into njengoba wonke umuntu ebefuna ukuzibonela uZuma.UZuma akazange athathe isikhathi eside evota.Ubelokhu encokola nabavotisayo ngesikhathi kubhekwa igama lakhe ohlwini lwabazovota.Ngesikhathi enikwa amaphepha okuvota ufune ukwazi ukuthi iqembu 'lakubo' likhona yini ohlwini lwamaqembu azovotelwa.Ukhombise ukujabula ngesikhathi ebona iqembu abelifuna, wabe esethi sekuphelele konke.Emva kwalokho usuke wayovota, wabe esephuma eyobingelela amalungu eMK abehlezi etendeni, ebelingaphandle kwesikhungo.Kuleli tende bekuqhuma ingoma evala izindlebe.UZuma ubonge abantu abebemjabulela, wazwakalisa ithemba lokuthi bazolunqoba ukhetho.Ube esehamba emva kwalokho.Abantu abebejabulela uZuma bathe sebehamba neMK.Bathe bayakholelwa ebuholini bukaZuma, bathi sebelahle ithemba kwi-ANC.Abanye babo bathe bafuna ukujezisa uMengameli, Cyril Ramaphosa, abamsola ngokubahlukumeza ngesikhathi kubhoke ubhubhane iCorona.UMnuz Funukwazi Ndlovu, uthe uyamethemba uZuma.“Sihamba naye, ngoba igalelo lakhe silibonile ngesikhathi esaphethe. Abantu abaningi baphumelele ngesikhathi kusaphethe yena. Baningi abantu abaphumelela lapha endaweni ngesikhathi kusaphethe yena. Wayewusizo kakhulu. Wayengakhethi bala, wayengabuzi ukuthi uqhamuka kuyiphi inhlangano. Wayekusiza noma ingani uma usufikile kwakhe.”UNdlovu uthe ufisa ukuthi uZuma athuthukise indawo yangakubo uma enqoba ukhetho.“Ngifuna ukuthi kungabi khona izinto esizokhala ngazo. Sisakhala kakhulu ngamathuba emisebenzi. Izingane zifundile, zagogoda, kodwa aziyitholi imisebenzi. Nathi esinamakhono, ayikho indlela esixhaseka ngayo ukuze sithuthukise amakhono ethu.”UNdlovu uthe isasasa elikhona ngeMK ilona elimsukumise phansi.“Bengithi angizukuvota, kodwa ke ngokubuka isasasa, ngithe angiye kovota.”UNkk Dalekile Biyela uthe ufuna ukuthi uZuma aphinde aphathe.“Sihamba nomuntu walapha endaweni ngoba siyamazi, sakhula naye. Uyazazi izidingo zethu. Ngeke asilahle.”Uthe ufisa ukuthi uhulumeni ubakhele izindlu.“Sihlala ezindlini zodaka. Akulungile ukuthi silale phandle. Akufuneki ukuthi sifele ezindlini zodaka.”UNksz Biyela uthe ukhetho alukaze lumphuthe selokhu abantu abamnyama bavunyelwa ukuvota.“Selokhu saqala ukuvota kusavotelwa uMandela. Namanje asisaboni nakahle, kodwa ngiyavota ngoba ngiyaye ngithande ukuthi uvo lwami luzwakale.”UNksz Nokwanda Ntombela uthe akajabule ngohulumeni ophethe.“Sahlukumezeka kakhulu ngesikhathi seCorona. Kwakushaywa imithetho esicindezelayo. Baningi abantu abalahlekelwa imisebenzi, kwavalwa amafemu. Kuyimanje asisebenzi.”UNksz Ntombela uthe kuningi okwenziwa uZuma esaphethe.“Asikaze sihlupheke kanje ngesikhathi kusaphethe uZuma. Abantu babesebenza, futhi ziningi izinhlelo zentuthuko ezazilethwa uhulumeni.”"
    },
    {
        "content": "USIHLALO we-ANC KwaZulu-Natal, uMnuz Siboniso Duma, uthe uhulumeni wobumbano ophethe iKwaZulu-Natal angeke uzanyazanyiswe noma kungafika izivunguvungu ezinkulu.UDuma uthe ukubambisana kwamaqembu ayingxenye yohulumeni wokubambisana kuzokwenza kube lula ukuthi uhulumeni wesifundazwe usebenze ngendlela.Ukusho lokhu ngesikhathi enengxoxo ekhethekile neSolezwe.I-ANC, IFP, DA neNFP yibona abaphethe ngokubambisana uhulumeni wesifundazwe.I-MK okuyiyo eyahamba phambili ngokwamavoti KwaZulu-Natal, iyaqhubeka ngokusonga ngokuthi uhulumeni wesifundazwe ngeke uhlale isikhathi eside.I-MK ayinazo izihlalo ezanele ukuthi ibuse ngokuzimela.UDuma uthe uhulumeni wokubambisana ophethe iKwaZulu-Natal awuyi ndawo.“Abantu ababeke phansi amaphaphu, uhulumeni wokubambisana uzosebenza lapha KwaZulu-Natal.”UDuma uthe umnyango awukavalwa kulabo abasala ngaphandle ngesikhathi kwakhiwa uhulumeni wobumbano, wase exwayisa ngokuthi bazothathelwa izinyathelo zomthetho labo abazokwenza izinto eziphambene nomthetho.“Leli lizwe lafelwa. Isikhathi segazi safika sedlula. Manje sekuyisikhathi samaphoyisa nomthetho. Yonke into eyenzeka lapha kufanele iqale ezingxoxweni, iphethwe khona ezingxoxweni. Ngiyacabanga nje ukuthi abantu basahlushwa ulaka nelukuluku, basazohamba babone ukuthi sinezinhloso ezinhle. Bazohamba babone ukuthi sizosebenzela abantu bakithi.”Amaqembu ayingxenye yokubusa iKwaZulu-Natal akwazi ukusheshe avumelane ngokwabiwa kwezikhundla kwikhabhinethi lesifundazwe.Kuze kube manje kuzwelonke naseGauteng akukavunyelwana ngokwabiwa kwezikhundla.UDuma ubalule izizathu ezintathu athe zenze kube lula ukuthi basheshe bavumelane KwaZulu-Natal.Esokuqala, uDuma uthe iKwaZulu-Natal yagubuzelwa kakhulu udlame lwezepolitiki, wathi abantu abafuni ukubuyela kuleso sikhathi.Esesibili; uthe iKwaZulu-Natal ivele inomlando wokubusa ngokubambisana kuhulumeni wesifundazwe nakomasipala.Esesithathu; uDuma uthe abantu baKwaZulu-Natal bayakwazi ukuthobela umthetho ngoba iningi labo liqhamuka ezindaweni zamakhosi.“Abantu baKwaZulu-Natal bayakwazi ukuthobela umthetho obekiwe. Uzokhumbula ukuthi emakhaya uma insizwa ishaye enye ikhanda, kuyaye kufanele ukuthi iyigeze ikhanda, bese kuqhubeka kahle umcimbi. Le indlela esidalwe ngayo.”UDuma uthe izingxoxo zabo esifundazweni beziholwa yizingwevu okungoMnuz Sbu Ndebele, Mike Mabuyakhulu noNkk Weziwe Thusi.“Lesi sikhathi sifana no-1994 kuthina lapho uhulumeni kaMadiba (uMnuz Nelson Mandela) wawuhlanganise amaqembu amaningi. Okubalulekile manje ukuthi sisebenzele abantu. Isisu asikwazi ukubona ukuthi lona uyi-ANC, i-IFP, DA, noma iMK.”UDuma uthe uyabethemba abaholi bakazwelonke ukuthi bazogcina bevumelene.“Udaba lukazwelonke lubucayi ngoba kunokwehlukana kwemigomo yamaqembu. Amanye amaqembu akholelwa ekutheni izwe kufanele lisebenzele ongxiwa, bese bethatha inzuzo bondle ngayo izingane zabo. Thina njenge-ANC sikholelwa ekutheni izwe kufanele lisebenzele abantu.“Ngisho ebandleni imibono ihlezi ishayisana. Ngiyabethemba abantu abangu-400 (amalungu ePhalamende) ukuthi bazokwazi ukubeka eceleni indaba yokulangazelela izikhundla. Kunengcithabuchopho esixwayisa ngokuthi isikhundla siyize leze, ithi into ebalulekile abantu.”"
    },
    {
        "content": "ITHEMBISE ukubeka eqhulwini ukuhlinzekwa kwabantu ngamanzi, imeya entsha kuMasipala i-Zululand okuthiwa ikhethwe ngo-elethu, emhlanganweni womkhandlu wamakhansela.Kuphele ukuqagela ngozongena njengoba, uMnuz Michael “Mkhonyovu“ Khumalo we-IFP, egcine engene kulesi sikhundla, esivuleke kushiya uMfundisi Thulasizwe Buthelezi osekunguMphathiswa woMnyango wezokuBusa ngokubambisana nobuHoli boMdabu esifundazweni.  Phambilini, kuke kwaba namahlezi abeveza ukuthi umholi we-NFP, uMnuz Ivan Barnes, uyena othishiwe ekubeni yimeya kulo masipalaEsitatimendeni esithunyelelwe abezindaba wumasipala, uKhumalo uthembise ukusebenza ngokuzikhandla nokuthembeka kulesi sikhundla.“Ngifisa ukudlulisa ukubonga kwami emkhandlwini wamakhansela ngokungethemba. Ngethembisa ukuhola ngokuthembeka nokuthi kube nokusebenzisana kwawo wonke amaqembu ezepolitiki angaphansi kwalo masipala,” usho kanje.Lo masipala omkhulu, unomasipala abahlanu ngaphansi kwawo okuwuMasipala Ulundi, Nongoma, Phongolo, iDumbe nowaBaqulusi. Iningi lezindawo ezakhele labo masipala zinenkinga yokushoda kwamanzi.UKhumalo useke waba usomlomo kuMasipala Abaqulusi, ngaphambi kokuthi ahoxiswe kulesiya sikhundla ngo-2022, emva kokuthi kuthiwa wakhuluma budedengu ngesikhathi ehambele umngcwabo kazakwabo owayeyikhansela kulo masipala. Inkulumo eyamdonsela amanzi ngomsele, ayenza kulo mngcwabo eyokuthi kumele kuphenywe isikhala kuqashwe ingane yekhansela, uma kungukuthi azikho izikhalo kuxoshwe umuntu we-ANC, kodwa wabuye waxolisa."
    },
    {
        "content": "UKUBUKA ubunzima bokukhula ngaphandle kukababa kodwa ekhona ephila yikona okwenza amadoda aqotho aqhamuke nezinhlangano ezilekelela nezinikeza izingane ezingenabo obaba uthando futhi bazeseke.INingizimu Afrika ihamba phambili ngesibalo sezingane ezikhula ngaphandle kobaba abazizalayo kanti lokhu kubikwa ukuthi kunomthelela omubi kakhulu nodala isilonda esijulile ekukhuleni kwengane.Ukungabibikho kukababa oseduze, onakekela noyesekayo ingane kunomthelela ezimeni ezingezinhle njengokusetshenziswa kwezidakamizwa, ukukhulelwa kwezingane, udlame lobulili nodlame lwasemindenini.Iningi lalezi zinkinga zingagwemeka ngisho engekho ubaba okuzalayo kodwa ukuba khona komuntu ongubaba empilweni yakho kwenza umehluko. UGeorge Mwaura, ongumqondisi wenhlangano engenzi nzuzo, Isiseko Imara, futhi ubuye abe yinxusa le-Heartlines Fathers Matter,  uyisibonelo esihle sabantu besilisa abasebenza ngokuzikhandla ukuvala isikhala ezinganeni ezingenabo obaba.UMwaura uneminyaka ecela kwemine esebenza njengomqeqeshi nobaba ezinganeni ezingenabo obaba ikakhulukazi ezabafana. Uthi lokhu kumfundise lukhulu ngempilo nangezinqumo ozithathayo.“Ukuthatha isinqumo sokuba ngubaba empilweni yengane kuwumqansa ngoba kumele ukwazi ukuyeseka ngokwemizwa nangawe siqu sakho, ubonakale ngezenzo, uzikhathaze ngezinto ezithandwa yingane nangokuvikeleka kwayo,” kusho yena.Uthi izingane eziningi asebenza nazo zikhuliswa omama noma ogogo kuphela futhi bancane abantu abangobaba empilweni yabo. Uthi esikhathini esiningi abantu besilisa abagqamayo yilabo abahlukumezayo nabaziphethe budlabha nokubeka izingane zabafana engcupheni yokulandela bona ngoba yikona kodwa abakwaziyo nabakhule bekubona. “Isibopho sami wukuhlakaza lezi zindlela, ukuhlinzeka ngokuphepha nokuvikeleka kanye nokuzinikeza isiqondiso. Ngiyazi ukuthi akhona amadoda anyonyobela izingane futhi leyo yinto esiyigxekayo ngaphandle kokuzigodla. Njengobaba nabesilisa bezenhlalakahle kuleli, sinomthwalo wemfanelo wokuvikela izingane nokuzigcina zikude nabahlukumezi.”"
    },
    {
        "content": "UNIKWE isikhundla sokuhola ikomiti lasePhalamende, obeyimeya yeTheku uMnuz Mxolisi Kaunda.UKaunda owasuswa eThekwini yi-ANC, wajutshwa ePhalamende ukuyofungiswa njengelungu leNdlu yoMkhandlu weziFundazwe (National Council of Provinces), ukhethelwe ukuba usihlalo wekomiti lo Mnyango wezokuBusa ngokuBambisana neziNdaba zoMdabu kanjalo nokuPhatha.IPhalamende neNdlu yoMkhandlu weziFundazwe bebematasa kuleli sonto bekhetha abazohola amakomiti.Ngaphansi kwekomiti eliholwa nguKaunda, kuneminyango ehlukene okubalwa owezokuBusa ngokuBambisana neziNdaba zoMdabu.Kukhona noMnyango weziSebenzi zikaHulumeni nokuPhatha, uMnyango wezokuHlaliswa kwaBantu kanjalo noMnyango wezaManzi nokuHanjiswa kweNdle.Ngokwesitatimende sasePhalamende, kwiNCOP kuba nelungu elilodwa elimele isifundazwe ngasinye.Usihlalo wekomiti ukhethwa kwabangamalungu eNCOP kanti njengoba emancane amalungu ale ndlu, ngaphansi kwekomiti ngalinye kuba neminyango ehlukene.“Umsebenzi kasihlalo wekomiti ukubiza nokwengamela imihlangano aphinde enze neminye imisebenzi kasihlalo. Umsebenzi wamakomiti ukulusa ukusebenza kweminyango kahulumeni,” kusho isitatimende sasePhalamende.Isikhala sikaKaunda sivalwe nguMnuz Cyril Xaba. UKaunda owangena kulesi sikhundla ngo-2019, wakhuza ibuya emuva kokhetho lohulumeni basekhaya ngo-2021, washiya kunezikhalazo ngezinkinga ezibhekene neTheku. Wahamba amanye amaqembu eseke azama ukumkhipha ngevoti kodwa ahluleka.UKaunda wazishaya isifuba ngokuthi ushiye umbiko omuhle wokusebenza kwezimali. Wathi akashiyi umkhandlu obuzoguqa ngamadolo noma yinini  nomkhandlu obusezinkingeni zokungakwazi ukukhokhela abasebenzi.Phakathi kwezinkinga ezikhona, okukhalwa ngazo mihla eThekwini yindaba yamanzi ashodayo. Emiphakathini eyakhele leli dolobha kunenkinga yamanzi.Kwezinye izindawo sekuphele izinyanga engekho, kwezinye sekuphenduke isinkwa semihla ukuthi aphela abuye noma yinini umphakathi ungaziswa.Nezimoto ezithwala amanzi azifiki kweminye imiphakathi.Enye yezinkinga ezibhekene neTheku yizincwadi zezikweletu. Abanye kufika izincwadi eziveza ukuthi bakweleta izizumbulu zemali zamanzi, ugesi kanjalo nama-rate.Kuke kwaba nezinkinga ekuqoqweni kukadoti ezinyangeni ezedlule kwezinye izindawo lapho ubungaqoqwa khona ngenxa yezikhalazo zabasebenzi.UXaba uthembise ukulungisa izinkinga ezibhekene nedolobha."
    },
    {
        "content": "AKUBONA bonke ubugebengu obungaqedwa ngokubopha,  obunye kudinga ukuthi kubhekwe umsuka wabo okungaba izifo zengqondo nokunye.Lokhu kushiwo uNgqongqoshe wezamaPhoyisa, uGeneral Bheki Cele, ngesikhathi ekhuluma nabazalwane esontweni, iKwaMashu Christian Church, ngeSonto.Uthe lokhu ukushiso ukuthi umnyango wakhe nyakenye ngoMeyi, usungule umkhankaso owaziwa ngokuthi i-Operation Shanela oqapha ubugebengu obenzeka ngoLwesine ntambama kuya ngoMsombuluko ekuseni.\"Kusukela ngalesi sikhathi kuboshwe abantu abangu-550 000. Ngikhuluma ngamacala amakhulu afana nokubulala, ukubamba inkunzi kuhlonyiwe, ukudlwengula, ukubamba izimoto zemali,“  kusho yena.Uthe ngekota eyodwa okungu-Okthoba kuya kuDisemba, izibalo zobugebengu zikhomba ukuthi kudlwengulwe abantu besifazane abangu-4 990. Iningi labo lidlwengulwa ngabantu ababaziyo kubo okukhona nezelamani.\"Asikwazi ukuthi singathi ukudlwengula udadewenu kungasonjululwa ngejele. Kumele sikubheke nokuthi kunezifo zengqondo ezihlasele abantu bakithi. Iningi lazo ziqale ngesikhathi kuhlasela iCovid-19. Kuningi obekungelona isiko-mpilo yethu okwenzekile. Singabantu abamnyama sazi ukuthi owakithi oshonile kumele simphelezele. Sime eduze kwebhokisi sikhale, sivalelise. Ngesikhathi seCovid-19 bekwenzeka kungavumeleki ukuthi nisondele eduze kwesidumbu somuntu wakini ngoba kwesatshelwa ukusabalala kwegciwane. “Leyo nto idale ukuphazamiseka okukhulu emindenini. Ngaphezu kwalokho, abanye baphelelwe imisebenzi, zonke lezi zinto ziyayiphazamisa ingqondo. Siyafisa ukuthi abelapha izifo zengqondo basondele ngoba uma kungenjalo kusho ukuthi kuzogcwala amajele,\" kusho uCele.Uqhube wathi ilokishi laKwaMashu liyisidleke sezigebengu.“Isidleke saKwaMashu ihostela, empeleni wonke amahostela anobugebengu kodwa elaKwaMashu ledlulele. IKwaZulu-Natal yonke inezigebengu eziningi. Uma kuboshwe izinkabi noma kuyiphi ingxenye yezwe ezinye zazo kuyavela ukuthi zidabuka kulesi sifundazwe,” kubeka uCele. "
    },
    {
        "content": "INkantolo eNkulu yasePitoli igwebe owesifazane waseGoli odilikajele abathathu ngamacala okubulala abesilisa ababili ayejola nabo nendodana yakhe.UPamela Ncumisa Selani (47) wabulala amasoka akhe uMichael Changisa noGift waseMalawi kanjalo nendodana yakhe u-Avile Jonjwana.Okhulumela iNPA eGauteng uLumka Mahanjana, uthe uphinde wathola neminyaka emihlanu ngokuphazamisa ukusebenza kwengalo yomthetho.Kuthiwa ngo-2016 uSelani wayethandana noChangisa ngesikhathi bexabana ngemuva kokuthola ukuthi umthelele ngengculazi.\"Ngemuva kwalokho wacela elinye lamasoka akhe uGift ukuthi limsize ukubulala uChangisa. UGift wabe eseya endlini uSelani ayehlala kuyo noChangisa wacasha egunjini lokugeza elinde uChangisa ukuthi alale. Ngesikhathi uChangisa eselele, uGift wamshaya ephindelela ngesando phambi kwezingane zikaSelani ezimbili ezincane. Ngemuva kwesigameko, uSelani noGift bangcwaba uChangisa egcekeni uGift wabe esehlala noSelani,\" kusho iNPA.Ithe ngemuva konyaka, uSelani nendodana yakhe ena-17 u-Avile, bakha itulo lokubulala uGift ngoba wayehlukumeza.Bamdlisa ushevu base befaka ikhanda lakhe emanzini waze wafa.\"Ngemuva kwalokho bangcwaba isidumbu sakhe ethuneni elingashoni ngaphezu kwesidumbu sikaChangisa,\" kusho uMahanjana.Kuthiwa u-Avile wayecwile ezidakamizweni wazama ukuthi unina amkhokhele emsabisa ngokuthi uzomceba emaphoyiseni.UMahanjana uthe ngobunye ubusuku, u-Avile waxosha unina nengane yakwabo encane kubo lapho abahamba bayohlala khona nelinye isoka likanina lasendaweni. USelani nendodana yakhe encane babuyela  ekhaya bacasha egcekeni.\"Ngesikhathi benza njalo, u-Avile wabuya wayolala. Kwathi eselele uSelani wacela indodana yakhe encane ukuthi ingene endlini bese ivula isicabha. Ngemuva kwalokho uSelani wathatha isando washaya a u-Avile ekhanda ephindelela waze wafa wase emngcwaba phezu kwezidumbu zalaba abanye ababili egcekeni. Ngo-Agasti 2020 uSelani wathatha indodana yakhe encane (14) wayiyisa enyangeni ngoba yayingaphilile. Ngesikhathi bekhona umfana watshela umelaphi ngezigameko zokubulala. Umelaphi wabiza umholi womphakathi enza sengathi ubiza omunye umelaphi ukuze athole usizo. Ngesikhathi umholi efika indodana yagonyuluka ngodaba kumholi owabe esebiza amaphoyisa.\"USelani nendodana baboshwa sebebuyela ekhaya. Amacala ayebhekene nendodana ahoxiswa ngoba yaphenduka ufakazi woMbuso.USelani wawaphika amacala kodwa ufakazi wakwazi ukuchaza udaba ngale kongabazane."
    },
    {
        "content": "INKANTOLO eNkulu yaseThekwini igwebe owesilisa odilikajele abathathu neminyaka engu-85 ngoxhaxha lwamacala okukhona kuwo nawokubulala eMlaza.UBongumusa Sphesihle Radebe (25), wasesigcemeni kwa-B eMlaza, ugwetshwe ngoLwesithathu emini.Uwaphike kwaze kwaba sekugcineni amacala nokuthe uma esemgojele wacela uxolo emindenini yabagilwa.Ugixabezwe udilikajele icala ngalinye lokubulala uLoyiso Shabalala, Sthembiso Njapha noMthobisi Shibase.Abafi babulawa ngokudutshulwa ngoDisemba 2020, Meyi 2021 nangoJuni 2023.Ijaji liphinde lagweba uRadebe iminyaka engu-15 icala ngalinye kwamathathu okuzama ukubulala, neminye engu-15 icala ngalinye kwamabili okuphanga kuhlonyiwe.Inkantolo igwebe uRadebe iminyaka engu-10 ngokutholakala nesibhamu nezinhlamvu okungekho emthethweni nezinyanga ezingu-12 ngokutholakala nemoto okwakukholakala ukuthi uyebile.Enkantolo kuvele ukuthi lokhu kubulala kwakuthinta amaqembu amabili ezigelekeqe ayeqembukelene eselwa futhi kunombango ofaka phakathi izidakamizwa."
    },
    {
        "content": "UGWETSHWE odilikajele ababili neminyaka emihlanu ngaphezulu ebhadla ejele owesilisa waseFolweni, owabulala intombazane ayephuza nayo.Izolo, iNkantolo eNkulu yaseThekwini, igwebe uSamkelo Victus Dube (33) owayengumshayeli wamatekisi asuka eFolweni eya eThekwini.Ecaleni lokuqala lokushaya ngenhloso yokulimaza, umngani kamufi, uNksz Thandi Princess Shange, ugwetshwe iminyaka emihlanu.Kwathi kwelokubulala uSbahle Faith Biyela (17) wagwetshwa udilakajele. Udilakajele wesibili uwuthole ngecala lokudlwengula umufi.Esigamekweni esenzeka ngo-Okthoba 5, 2020, kuthiwa uDube wayekade ehlezi nomufi endlini yakhe noNksz Shange.Kuthiwa wabathengela utshwala ngemuva kwalokho kuthiwa wadlwengula wabulala umufi.Isidumbu sikamufi satholakala sinenqwaba yamanxeba okugwazwa, sasidindilize sibheke phezulu nesitho sangasese sihlezi obala.Wakhalelwa ngamasongo kaSigonyela ngo-Okthoba 13, ebhace kubo kukanina eChesterville.Wawaphika wonke amacala inkantolo ebimbeke wona uDube.Umshushisi, u-Advocate Khatija Essack, uveze ukuthi umufi wayenekusasa eliqhakazile njengoba wayebuye alingise emdlalweni wethelevishini, Isidingo. Wanxusa inkantolo ukuba imnikeze isigwebo sikadilakajele uDube.IJaji uBroos Beddersson likhale ngesihluku esasetshenziswa nguDube ngesikhathi edlwengula ephinda ebulala umufi.\"Isigwebo sikadilikajele yiyonanto ekufanele. Indlela owambulala ngayo lo wesifazane ibe nesihluku esikhulu. Lesi yisigwebo esikufanele kunazo zonke,'' kugcizelala ijaji.Liqhuba, lithe izigwebo zalolu hlobo zingaklama indima enkulu ekwehliseni izehlakalo zalolu hlobo zokudlwengula nokubulawa kwabesifazane elithe seziphenduke insakavukela.Ijaji lisukumise abazali bakamufi lase lidlulisa amazwi enduduzo kubona. \"Sengathi ningathobeka amanxeba. Kuyabonakala ukuthi umufi ubenekusasa eliqhakazile,'' kusho ijaji.Ngemuva kokuba inkantolo seyiwise isigwebo, unina kaDube obesenkantolo igama lakhe eligcine lingatholakalanga, ubonakale ekhala.Usukumile waya kuDube wakhuluma naye wase eyamqabula. \"Ngiyakuthanda yezwa mfana wami futhi ngiyohlezi ngikuthanda,'' usho kanje. Uphendulile uDube ngamazwi afanayo.Ngaphandle kwenkantolo, unina kaDube ucele ukukhuluma nabazali bakamufi kodwa benqaba.\"Yini azoyikhuluma nathi njengoba bengakaze bezoxolisa futhi abakaze beze nasemngcwabeni wengane yami,'' kuchaza unina kamufi, uNksz Zonke Mabhida.Ubonge inkantolo ngokugixabeza uDube ngesigwebo esinesisindo."
    },
    {
        "content": "UPHUNYUKE bemchitha ekubeni yilungu lekhomishini eluleka uhulumeni ngezinto ezithinta amajaji, ohola iqembu Umkhonto weSizwe ePhalamende, uDkt John Hlophe.UHlophe ungene ngodli kule khomishini nakuba ebechithwa amanye amaqembu ePhalamende abengayizwa eyokuphakanyiswa kwegama lakhe ekubeni yilungu le-Judicial Service Commission (JSC). Igama likaHlophe owayengumengameli wamajaji eWestern Cape, beliphakanyiswe namanye amagama amalungu ePhalamende, ukuthi abe yingxenye yeJSC, ephenya izikhalazo ezibhekiswe emajajini. Akubanga namsindo ngokuphakanyiswa kwamagama amalungu ahlukene ukuthi abe yingxenye yeJSC, okubalwa elomholi we-EFF uMnuz Julius Malema, elikaNksz Fasiha Hassan we-ANC, Advocate Glynnis Breytenbach we-DA, Mnuz Athol Trollip we-ActionSA noMnuz Molapi Lekganyane we-ANC. USotswebhu we-ANC, uMnuz Mdumiseni Ntuli, nguyena ophakamise amagama alawa malungu.USomlomo wePhalamende, uNkk Thoko Didiza, ubuze ukuthi kukhona yini abaphikisana nalesi siphakamiso, kwaphakama uSotswebhu we-DA uMnuz George Michalakis, wathi bachitha igama likaHlophe. Kushintshane abaholi bamaqembu ahlukene baphefumula ngalesi siphakamiso sokufaka igama likaHlophe.I-DA, Freedom Front Plus ne-ACDP yiwona maqembu achithe igama likaHlophe, kwathi amanye amaqembu ameseka. UMnuz Sihle Ngubane weMK, uthe uMthethosisekelo wezwe, awuwavimbi amalungu ePhalamende ukuthi abe yingxenye yeJSC.Uthe uHlophe unawo amava okuba yingxenye yeJSC ngoba uthunywe abavotele iMK.UMnuz Floyd Shivambu iPhini likaMengameli le-EFF, uthe selimlinde ngabomvu uHlophe kwiJSC.“Sifuna ukuzwa amangwevu akho kwiJSC ngakho asinankinga nokuphakanyiswa kwegama lakho. Kunamalungu e-DA, angongqongqoshe angafundile. Amanye awo awanasicucu kodwa angongqongqoshe. Asinankinga nalokhu ngoba avumelekile ukuthi akhethelwe ezikhundleni eziphezulu,” kusho uShivambu.Umholi we-UDM, uGeneral Bantu Holomisa, uthe abantu abavotele iMK bamjube noma ikuphi uHlophe ngakho angaya noma ikuphi lapho ethunywa khona yiqembu lakhe.“Asinankinga noHlophe, unamava ngakho akangene.”Amanye amaqembu akhale ngokuthi uHlophe akumele abe kwiJSC ngoba waphucwa igunya lokuba yijaji emva kokuzama ukuhlohla amanye amajaji aseNkantolo yoMthethosisekelo ukuthi aseke owayengumengameli wezwe, uMnuz Jacob Zuma (osengumholi weMK) emacaleni enkohlakalo abhekene nawo. Akhale ngokuthi ukufakwa kukaHlophe kungaphazamisa umsebenzi weJSC. Noma kunjalo kodwa uNkk Didiza uthe igama likaHlophe lizoba yingxenye yabantu abazoba kwiJSC ngoba usekwe yiningi. Kunezinhlangano zomphakathi ebezingahambisani nokufakwa kukaHlophe kwiJSC."
    },
    {
        "content": "Kulindeleke ukuthi avele ngoMsombuluko eNkantolo yeMantshi eNelspruit owesilisa (37) oboshwe ngezinsolo zokudala udlame emphakathini ngemibhalo ayenze ezinkundleni zokuxhumana.Lona wesilisa uboshwe yithimba leSerious Organised Crime Investigation lisizwa yiCrime Intelligence ngemuva kokubhala ezinkundleni zokuxhumana ukuthi “alivalwe izwe futhi umengameli kumele akhishwe”.Ngemuva kwalo mbhalo, amaphoyisa aqale uphenyo wase eboshwa ngokuphula umthetho i-Section 14 of the Cybercrimes Act 19 of 2020 othi: “Umuntu osebenzisa ubuchwepheshe ukuxhumana, ukuthumela omunye umyalezo noma iqoqo labantu noma umphakathi jikelele ngenhloso yokudala udlame emphakathini uzotholwa enecala.”Inhloko yoKlebe ebambile eMpumalanga, uBrigadier Gregory Gaillard, ikushayele ihlombe ukuboshwe komsolwa.“NjengoKlebe sizokuvikela ukuhlala kwabantu ezweni futhi sibophe noma wubani ophula umthetho ngaphandle kokusaba nokwenzelela.”"
    },
    {
        "content": "OKLEBE KwaZulu-Natal basindise amadoda ayisithupha abebikwe ukuthi athunjiwe, abopha abasolwa ababili ngempelasonto.Abasolwa abaneminyaka engu-33 nengu-41, kulindeleke ukuthi bavele eNkantolo yeMantshi yaseMgungundlovu, ngoLwesibili.Okhulumela oKlebe KwaZulu-Natal, uLieutenant Colonel Simphiwe Mhlongo, uthe abasolwa baboshwe ngoMgqibelo eNewlands West.“Abagilwa abayisithupha bahlengwe ngempumelelo eNewlands futhi uphenyo lwethu esilwenzayo luyaqhubeka,” kusho uMhlongo.Uqhube wathi ngokolwazi abanalo bewoKlebe, ayikho imali ekhokhwe abagilwa kulabo abebekade bebathumbile ukuze bakhululwe.Kubikwa ukuthi ithimba lamaphoyisa ezinhlaka ezehlukene nonogada bakaMagma Security and Investigations bebe yingxenye yokuboshwa kwabasolwa obekwenziwa oKlebe.Kuthiwa abagilwa babekade kubikwe ukuthi bathunjiwe ngesonto eledlule, base beyogqunywa emzini thize oseNewlands West, eThekwini.Kolunye udaba, ubuholi bamaphoyisa kuzwelonke buveze ukukhathazeka kwabo ngokubize ngokwanda kwezigameko ezibikwayo zokuthunjwa kwezakhamuzi, abantu abadumile nosomabhizinisi.UNgqongqoshe wamaPhoyisa, uMnuz Bheki Cele, izolo esePitoli, uthe nakuba isimo sinjena kodwa uyancomeka umsebenzi owenziwa amaphoyisa asekhaleni lempi yokuhlakaza lobu bugebengu.UCele uveze ukuthi oKlebe sebebophe abasolwa abangu-62. “Kukhona abasolwa abangu-55 ababoshelwe icala lokuthumba amaChina. Abanye abasolwa abahlanu baboshelwe icala lokuthumba abantu abadabuka ezweni iMozambique,” kusho uCele."
    },
    {
        "content": "Kubukeka sengathi obengundunankulu waKwaZulu-Natal, uNkk Nomusa Dube-Ncube, uphuthwe wukuthamela ukufungiswa kothatha izintambo kuye uMnuz Thami Ntuli, eMgungundlovu, ngoLwesibili ngoba engekho ezweni.UDube-Ncube waqopha umlando eqokwa njengondunankulu wokuqala wesifazane ngo-2022, engena esikhaleni esashiywa nguSihle Zikalala.Indodakazi yakhe, uZama Dube, ifake ekhasini layo le-Instagram ngoMsombuluko ukuthi ibithweswa iziqu zobudokotela.Ithe onina bayo ababili bahambe amahora angu-28 ukuzoyibona kwenzeka into eyaphrofethwa ngugogo wayo ongasekho eNyuvesi yaseCalifornia Los Angeles. Ezithombeni kubonakala uDube-Ncube futhi kune-video ethula nenkulumo.UZama uke waba ngumsakazi eziteshini zaseGoli okubalwa kuzo iYFM ne-702 ngaphambi kokuyoqhuba izifundo zakhe phesheya,Uthweswe iziqu zeDoctor of Philosophy: Film, Television and Digital Media.UZama ubonge bonke abamesekile wathi kuzothatha isikhathi ukukholwa."
    },
    {
        "content": "INKAMPANI ephehla ugesi kuleli i-Eskom ithi zihamba kahle izinhlelo zokushintsha izinto kule nkampani njengoba sekuphele izinsuku eziwu-150 ugesi ungacimi ezweni.Iveze ukuthi namuhla izoba nesithangami sabezindaba ukuchaza kabanzi ngezinhlelo zayo zokuqinisekisa ukuthi lesi simo siyaqhubeka.Ukungacimi kukagesi kusho ukuthi isiyonge u-R10.60 billion kudizili njengoba ingakhanyisi imishini esetshenziswa ezimweni eziphuthumayo.Ithe iziteshi ezenza kahle yiKusile, Kendal, Majuba neLethabo kanti ezinye nazo zihlale zinogesi owu-70%.Ugesi ongekho njengamanje uphakathi kuka-9 800MW no-10 482MW.Ugesi okhona uwu-31 963MW kanti odingwa ngabantu uwu-26 420MW.Abophiko lwezokuxhumana e-Eskom bathe ngesikhathi ithimba lale nkampani lenza izinhlelo zasebusika lalilindele ukuthi okungenani ugesi uzocinywa ngokwesigaba sesibili. Lalizitshela ukuthi kuzoba nogesi owu-15 500MW  kusukela ngo-Ephreli 26 kuze kuphele ubusika kodwa izinhlelo zokulungisa ingqalasizinda ziye zashintsha isimo.Bathe namuhla i-Eskom izokhipha izinhlelo zasehlobo zikagesi ezizoqala kuSepthemba 1 kuze kube wuMashi 31 wonyaka ozayo.Yize ugesi ungacimi ngokohlelo lokunqamula ugesi kodwa uyacinywa ukuvikela ingqalasizinda okungama-transformer (imishini yokuphehla ugesi). Ugesi ucima lapho bebaningi abantu abadinga ugesi njengoba ingqalasizinda yakhelwe ukuhlinzeka isibalo esithile ngogesi. Lolu hlelo lubizwa nge-load reduction.Kugqugquzelwe abantu ukuba babike abaxhuma ugesi wezinyokanyoka ukuze kuvikelwe ama-transformer. Bangabika ngokushayela u-0800 112 722 naku-WhatAspp: 081 333 3323."
    },
    {
        "content": "LIZOQALA ukuqulwa ngo-Okthoba 21 nonyaka, icala likathisha waseMqhele Secondary obhekene namacala ayisikhombisa okudlwengula abafundi bamantombazane.Lo thisha elingeke lidalulwe igama lakhe ubekade evele eNkantolo yesiFunda yasePinetown, izolo.Kuvela ukuthi wadlwengula abafundi abathathu bamantombazane ngo-Ephreli wango-2020. Kuthiwa lokhu wayekwenza ngaphakathi emagcekeni esikole.Umfundi ngamunye kwababili, kuthiwa wamphinda amahlandla amabili embizela egumbini lakhe lokufundisa.Ngenyanga efanayo, ngawo loyo nyaka, wakhalelwa ngamasongo kaSigonyela ngemuva kokuba abafundi bebikele abazali.Wathola ibheyili ka-R5 000. Kusukela lapho ubegqigqa kule nkantolo kodwa lingaqulwa icala ngenxa yezizathu ezahlukene. Esinye sazo kwakungukuthi abafundi bebengakwazi ukuza enkantolo ngoba bebefunda.Izolo, imantshi uCele ikuqinisekisile ukuthi leli cala lizoqulwa ngo-Okthoba nonyaka, yathi okwamanje bazosebenzisa izinsuku ezimbili okuwu-Okthoba 21 no-23.\"Icala lakho lizoqala ukuqulwa ngo-Okthoba. Siyacela ube khona uma seliqala,\" isho kanje ibhekise kuthisha.Ummeli kammangalelwa, u-Andile Thusi, uthe kuhle ukuthi leli cala selizoqala ukuqulwa ngemuva kokuba selibambezeleke isikhathi eside.Izolo, abafundi okusolakala ukuthi wabadlwengula bebengabonwa nangalukhasha. Ngokujwayelekile bajwayele ukufika bephelezelwa ngabazali babo.Ummangalelwa usamisiwe emsebenzini."
    },
    {
        "content": "UQALE kabusha umdonsiswano ngendaba yomhlaba ongaphansi kwamakhosi KwaZulu-Natal, onganyelwe isikhwama Ingonyama Trust njengoba iSilo izolo senekele izwe ngezinkinga zaso nebhodi eliphethe.Uqhekeko phakathi kweSilo uMisuzulu kaZwelithini nohulumeni luhlale obala emhlanganweni wamakhosi obusoLundi.Kulo mhlangano iSilo sikhale ngokukhishwa inyumbazane yibhodi leNgonyama Trust. Ibhodi laqokwa uNgqongqoshe wezoLimo, uNkk Thoko Didiza, ngonyaka odlule.ISilo yiso esinguSihlalo weNgonyama Trust, nokuyisikhundla esisithathe kulo nyaka emva kokususwa kwenkosi uThanduyise kaMpiyezintombi Mzimela.ISilo sithe amalungu ebhodi awafuni ukusamukela njengoSihlalo walo.“Ngicela ukusho ukuthi asizwani kuleli bhodi. Abafuni ukungamukela, bafuna ukungixosha. Angazi ukuthi bazongixosha kanjani ngoba phela yimina ophethe Ingonyama Trust, kuza amakhosi emva kwami. Basayina izinto ezingekho emthethweni. Angithi phela bayazi ukuthi ngimatasa ngeminye imisebenzi yesizwe.”ISilo sithe ngeke sivume ukuthi Ingonyama Trust iphele, saphinde sakhononda ngokungabi bikho kukaNkk Didiza emhlanganweni wayizolo.Okhulumela uNkk Didiza, uMnuz Reggie Ngcobo, uthe uNkk Didiza akazange amenywe kulo mhlangano.“Siyakweshwama lokhu okushiwo uNgangezwe. Asizange sisithole isimemo. Indaba yalo mhlangano besiyizwela emoyeni. Siyibonile nje incwadi indiza emoyeni, kumenywa amakhosi.”Akuqali manje ukubhekana ngeziqu zamehlo kukaZulu nohulumeni ngodaba lweNgonyama Trust.Udaba lombango weNgonyama Trust luqale ukususa udweshu ngesikhathi ithimba elaliholwa owayengumengameli, uMnuz uKgalema Montlanthe, liphakamisa ukuthi Ingonyama Trust ihlakazwe.Lokhu kwaholela ekutheni iSilo uGoodwill Zwelithini kaBhekuzulu sibize imbizo kaZulu eyayisoLundi lapho kwahuba khona isimo kunukwa inhangano ebusayo i-ANC ngokuthi izama ukuphuca amakhosi umhlaba.ISilo sithe umbango wesihlalo sobukhosi bukaZulu udala ukuthi abangayifuni Ingonyama Trust bathole ithuba lokuyiqeda.ISilo sibalule amacala afakwa uMntwana uMbonisi kaBhekuzulu, esithe amanye sengathi 'uvele aphuphe ebusuku bese evuka ekuseni eyowafaka'.Sithe sona asinendaba nemihlomulo esiyithola kuhulumeni, sathi singaphila ngaphandle kwayo.ISilo siphinde sasebenzisa ithuba izolo ukwethula ngokusemthethweni uNdlunkulu waso omusha, (Nomzamo) uKaMyeni.UNdunankulu kaZulu, uMfu Thulasizwe Buthelezi, uthe amalungu ebhodi eNgonyama Trust nabasebenzi benza sengathi Ingonyama Trust eka-Nkk Didiza.“Ngesikhathi iSilo sihlela lo mhlangano, isikhulu esiphezulu kwiNgonyama Trust, sibuze ukuthi ngabe uNkk Didiza uwugunyazile yini umhlangano.”Omele iSilo endlini yobuholi bomdabu, uMntwana uSimphiwe Zulu, ubuze ukuthi kungani Ingonyama Trust iphethwe ehhovisi likaNkk Didiza.“Kungani ingaphethwe lapha KwaZulu-Natal? Laba bantu abayiphethe ePitoli abanandaba nayo, bafuna ibhidlike. Ukuba iphethwe lapha KwaZulu-Natal ngabe iphethwe abantu abayikhathalelayo.”Inkosi Russell Nsikayezwe Cebekhulu ikhale ngokuthi amalungu ekomiti lasePhalamende elibhekelele ezomhlaba awayifuni Ingonyama Trust.Uthe uZulu kufanele uhlanganise imali, ukuze uyokulwa udaba lweNgonyama Trust enkantolo.Usihlalo wendlu yobuholi bomdabu KwaZulu-Natal, iNkosi Sifiso Shinga, namakhosi asesigungwini sale ndlu, bebengekho emhlanganweni.Ngaphambi komhlangano uShinga ubebhale incwadi, ephakamisa ukuthi iSilo sihlehlise umhlangano.Iphini likaNdunankulu kaZulu, iNkosi Phathisizwe Chiliza, lithe ngesikhathi lisengusihlalo wendlu, abakaze baphikisane nokusuke kushiwo iSilo.Uthe babeshiya konke ababekwenza uma sekukhulume iSilo."
    },
    {
        "content": "KUKHULEKELWE izimo ezahlukene omama abazithola bebhekene nazo, engqungqutheleni yomama bebandla, Isibusiso IBandla leNkosi Baptist Church in Zion of Southern Africa.Leli bandla belinengqungquthela yomama ebiseSoweto, eGoli ngempelasonto. Lingaphansi kobuholi buka-Archbishop Phumlani Dlamini ophinde abe ngusomabhizinisi.Phakathi kwezinto ebeziseqhulwini ezikhulekelwe kakhulu kule nkonzo kubalwa ukukhulelwa kwamantombazane, ukwanda kwabantu abasha abangena ogibeni lwezidakamizwa, nezingqinamba ezikhinyabeza inhlalonhle emishadweni.UNkk Nontobeko Dlamini, ongomunye wabebehamba phambili kulo mkhuleko, unxuse ukuthi omama bakhuleke bajule bathandazele ingwadla enkulu yokukhulelwa kwamantombazane.Uthe ukholwa ukuthi uma omama bengakhuleka bagxile kakhulu emkhulekweni nakanjani uNkulunkulu angangenelela. Ukugcizelele nokuthi umkhuleko kumele uhambisane nokuqinisa nasezimfundisweni, omama babe neqiniso ezinganeni zamantombazane. Bawatshele amaqiniso empilo noma ngabe ababa kangakanani.\"Sinxusa uNkulunkulu ukuthi abe nathi ukuze sizokwazi ukuthi sibhekana kanjani nalesi simo. Iqiniso ukuthi liyonakala izwe lethu uma siqhubeka nokukhula isibalo samantombazane amancane akhulelwayo,'' usho kanje.Uthe omama kungumsebenzi wabo ukuphebeza izinkinga ezahlukene ngomkhuleko.Uthe uNkulunkulu uyabalalela abesifazane uma bekhuleka ngokweqiniso.Ugcizelele kakhulu ukuthi omama kumele babumbane benze isiqiniseko sokuthi basebenzisa umkhuleko njengethuluzi nanoma yini ekhinyabeza inhlalonhle yasemindenini.UNkk Gugulethu Dlamini ukhulume kabanzi ngokubaluleka kokuba omama bakhulekele isihlava sokwanda kwabantu abasha asebephenduke izisulu zezidakamizwa.Ugcizelele ukuthi akukho nokukodwa okungenqotshwe uma kusetshenziswa umkhuleko ngendlela efanele. Uthe kumqoka kakhulu nokuthi uma kukhulekwa, ingashiywa ngaphandle indaba yemindeni ukuze imishado izoma phakade ingazamaziseki kalula. Ubalule nokuthi kuba nzima ukukhulisa izingane uma umndeni vele usuqhekekile.U-Archbishop Dlamini uthe kuleli bandla bayakholelwa kakhulu ophikweni lomama ngoba lunamandla okwenza izinto zenzeke lisebenzisa amandla omkhuleko."
    },
    {
        "content": "UNGQONGQOSHE kaGesi, uDkt Kgosientsho Ramokgopa, uthi omasipala bakweleta i-Eskom u-R78 billion.URamokgopa uveze lezi zindaba izolo esithangamini sabezindaba ngezinhlelo zokuphehla ugesi.“Omasipala bakweleta i-Eskom uR78 billion, bona bakweletwa uR349 billion ngamabhizinisi, iminyango kahulumeni nezakhamuzi ezingawukhokheli ugesi. Sizosebenzisana neSouth African Local Government Association (Salga) ukuqinisekisa ukuthi omasipala bayalekelelwa ukukhokha izikweletu zabo. Kunohlelo lokubasiza olwenziwa wuMnyango weziMali kuzwelonke kodwa sifuna omasipala abazongena kulo bahlonyiswe ngamakhono azobasiza ukuthi bangaphinde bazithole kulesi simo,” kusho uRamokgopa.Uthe u-78% womasipala abangaphansi kohlelo lokuhlela kabusha isikweletu sabo sikagesi abayikhokhi imali okufanele bayikhokhe nyanga zonke. URamokgopa uthe kuzothathwa omasipala ababili abakweleta kakhulu kuzo zonke izifundazwe ukuze baqale uhlelo oluvivinywayo lokubasiza. Bazosebenzisana noNgqongqoshe wezokuBusa ngokuBambisana nezoMdabu, uMnuz Velenkosini Hlabisa, nezinkampani ezizimele ezizobalekelela.Ukhale ngokuthi uma isimo sokukweletwa kwe-Eskom womasipala singanqandwa manje, kuyoshaya u-2050 sebeyikweleta u-R3.1 trillion.Ube eseveza ukuthi izinhlelo zokulwa nenkinga yokucima kukagesi zihamba kahle njengoba sekuphele izinyanga ezine ugesi ungacimi.“Zihamba kahle kakhulu izinhlelo zokuphehla ugesi. Isimo sishintshile eKusile, Majuba naseMatla njengoba lezi ziteshi ziphehla ugesi owanele. Ezinye iziteshi zikagesi ezingasafelwa yimishini njalo yiTutuka, Kendal neKrile. I-Eskom ibithe akufanele ugesi ongekho udlule ku-14 000MW kodwa manje lesi sibalo simi ku-10 508MW. Okuyisimo esihle kakhulu,” kusho uRamokgopa.Yize izinhlelo zokuphehla ugesi zihamba kahle kodwa uRamokgopa uthe lokhu akusho ukuthi seludlulile uhlelo lokucima ugesi ngoba zisekhona izingqinamba.Ubuye waveza ukuthi bazoqinisekisa ukuthi intengo kagesi ayinyuki ngendlela exakile njengoba izinhlelo zokuphehla ugesi sezingconywana kunesimo ezazikuso ngonyaka odlule.Uthembise ababhekene nohlelo lokucinywa kukagesi ukuze kuvikelwe ingqalasizinda, olubizwa nge-load reduction, ukuthi uyalusukumela udaba lwabo.Ubuye wakhala ngokuthi emizini ewu-10 million okufanele ukuthi ithole ugesi wamahhala, iwu-2 million kuphela ehlomulayo.Uthe bazosebenzisana nomasipala ukuqinisekisa ukuthi kuhlomula abantu abaningi futhi basizwe nangama-solar okuziphehlela ugesi welanga. Uveze ukuthi uhulumeni usuke eyikhiphile imali yokuxhasa okufanele bathole ugesi wamahhala kodwa omasipala abababhalisi abantu abenele."
    },
    {
        "content": "UKUBUYA kukaNobhala Jikelele weMK, uMnuz Arthur Zwane, kudale omunye uginqigonqo kule nhlangano eholwa owayengumengameli, uJacob Zuma.Ungqimphothwe oshaywe uZwane udale ukuthi kugudluzwe uDkt Sifiso Maseko, obengakaqedi namasonto amabili engenile esikhundleni sikanobhala jikelele.UMaseko wayeqokelwe kulesi sikhundla ekupheleni kwenyanga eyedlule, kulandela ukushiya kukaZwane.Ukushiya kukaZwane kwaba indida njengoba kwaqale kwavela incwadi yokuthi uyasula, kwabuye kwavela eyokuthi ususiwe esikhundleni.Incwadi yokususwa kukaZwane esikhundleni ebisayinwe uZuma, yabhalwa ngoJuni 28. Neyokuqoka uMaseko nayo yabhalwa ngawo uJuni 28.Kule ncwadi uZwane wakhala ngomsebenzi omningi, wathi ufuna ukugxila emabhizinisi akhe.Kuqubuke ingwijikhwebu izolo ngesikhathi iMK imemezela ukuthi uZwane ukhuza ibuya.I-MK imemezela ukubuya kukaZwane nje, ubese ke wabonakala ehamba noZuma.Ngempelasonto, uZuma noZwane bebebonakala bencokola ngesikhathi behambele eBuhleni.Khona lapho kuphinde kwaputshuka i-video kaZuma lapho ebekhala khona ngomuntu athe uhambe exosha abantu.“Bonke laba bantu okuthiwa baxoshiwe abaxoshiwe,” kuzwakala kusho uZuma kule video emfishane.Okhulumela iMK, uMnuz Nhlamulo Ndhlela, uthe uZuma akazange akwemukele ukwesula kukaZwane.“UZuma noZwane babe nomhlangano, lapho bexoxe khona eyokubuya kukaZwane. Ngingasho ukuthi uZwane usebuyile.”UNdhlela uthe okwenze ukuthi uZuma angayivumi eyokushiya kukaZwane ukuthi iqembu lilungiselela ukwenza kahle okhethweni lohulumeni basekhaya oluzokuba ngo-2026.“Emhlanganweni wokucobelelana ngamasu esasiwubambele eLimpopo, savumelana ngokuthi kufanele sihlale sihlomile. Savumelana ngokuthi kufanele siqinise izinhlaka zeqembu njengoba kuzokuba nokhetho. Sinxusa abantu baqhubeke nokweseka iMK.“Sisembhidlangweni wokulwa nohulumeni wokubambisana we-ANC neDA. Sibhekene nomsebenzi omkhulu wokuqapha ukusebenza kwahulumeni ongabanakile abantu abamnyama.”UNdhlela uthe uMaseko usezophatha uphiko lwakwandaba zabantu.Sekuyinto ejwayelekile ukugudluzwa kwabaholi kwiMK.Ngesikhathi kushiya uZwane, kwaphinde kwavela nencwadi yokuxoshwa kowayengumgcinimafa, uMnuz Danisa Zulu.Esikhundleni sikaZulu kwaqokwa uMnuz Menzi Magubane.Owabhalisa iMK ngokusemthethweni, uMnuz Jabulani Khumalo, wakhonjwa indlela nabanye ababesethimbeni lesikhashana elalihola iMK kuzwelonke.Kwaphinde kwadilizwa owayedidiyela iMK KwaZulu-Natal, uMnuz Nhlanhla Ngidi, nowayehola uphiko lwentsha enhlanganweni, uBonginkosi Khanyile."
    },
    {
        "content": "IZAZI zomthetho zithi uMkhonto weSizwe (MK) awunathuba lokuphumelela ngisho ungaya enkantolo ngenhloso yokuvimba ukuthi  kufungiswe amalungu njengoba kunezikhalo ngemiphumela yokhetho.Iqembu elisha i-MK ifuna buchitheke bugayiwe njengoba izama ukumisa izinhlelo zokuhlala komhlangano wokuqala wePhalamende. I-MK isabisa nangokuya enkantolo iyovimba ukuhlala kwePhalamende ukuze kulungiswe isikhalo sayo ngemiphumela yokhetho.Zinkani zababili njengoba iPhalamende likubeke kwacaca ukuthi liyaqhubeka nezinhlelo zalo noma ngabe abe-MK abezi. Kulindeleke ukuthi iPhalamende lihlale okokuqala lifungise amalungu, kukhethwe uSomlomo bese kuvotelwa noMengameli ngoLwesihlanu.Umsindo ususwa wukuthi i-MK ayeneme ngemiphumela yokhetho obelungenyanga edlule nalapho iwole khona inqwaba yezihlalo. I-MK ithi akulungiswe isikhalo sayo ngaphambi kokuhlala kwePhalamende.Ungoti wezomthetho uSolwazi Pierre de Vos ekhuluma neNewzroom Afrika, uthe iPhalamende livunwa wumthetho ukuthi liqhubeke nomsebenzi.“Mancane amathuba okuthi inkantolo imise ukuhlala kwePhalamende, njengamanje amalungu akhethiwe angu-400 futhi abhaliwe ohlwini. Bangamalungu ePhalamende kumanje umehluko wukuthi abakwazi ukuqala ukusebenza bengafungile,’’ kusho uDe Vos.Uthe umthetho uthi uma kukhona amalungu angafikanga kuyaqhubeka ukuhlala kodwa umuntu uma ephuthwe yimihlangano engu-15 ilandelana engabiki kufanele athathelwe izinyathelo achithwe.Omunye ungoti wezomthetho uMnuz Mpumelelo Zikalala weZikalala Attorneys, uthe umhlangano wePhalamende uzobe usemthethweni. UZikalala uthe kuyaqala ukwenzeka lokhu kodwa akuyona ingqinamba yinto ecacile nje.“Uhlu lwamalungu ePhalamende lukhona aselinde ukufunga bese eyasebenza. Mancane amathuba okuphumelela enkantolo uma uzama ukuvimba ukuhlala kwePhalamende,’’ kusho uZikalala.Uthe okokuqala uma i-MK iya enkantolo kuyofanele kube wudaba oluphuthumayo.“Uma udaba luphuthuma kufanele kube wukuthi kunamalungelo azophazamiseka, kunomonakalo omkhulu oyobe ungeke usalungiseka bese kuba wukuthi alukho olunye uhlaka olungalungisa udaba,’’ kusho uZikalala.Uthe uma ubheka amaphuzu amathathu angenhla kuzoba nzima ukuthi udaba lwamukeleke. Uthe iMK bekufanele ifake udaba eNkantolo yezoKhetho ngaphambi kokuya eNkantolo yezoMthethosisekelo.UNobhala wePhalamende, uMnuz Masibulele Xaso, naye obekhuluma kwithelevishini, uthe amalungu ePhalamende asekhethiwe futhi azofungiswa ngoLwesihlanu.“Konke kumi ngomumo umhlangano uzohlala kufungiswe amalungu ePhalamende noma ngabe kukhona amanye aqoke ukungezi. Uhlu lukhona lunikwe inhloko yamajaji yona yalunika iPhalamende,’’ kusho uXaso."
    },
    {
        "content": "ONGOTI bezomthetho babona umqansa ongakhwelwa mbongolo emajajini ngodaba lowayengumengameli uJacob Zuma owacele ukuthi ashenxe uma sekulalewa udaba lwakhe ne-IEC.Kulindeleke ukuthi iNkantolo yoMthethosisekelo ngoLwesihlanu, ilalele udaba lombango phakathi kukaZuma ne-IEC. Abe-IEC banquma ukuthi uZuma aphume ohlwini lwabaya ePhalamende ngoba walahlwa ngecala wagwetshwa.I-IEC ikhuluma ngecala lokwedelela umyalelo wenkantolo elagweba uZuma izinyanga ezingu-15 ejele ngo-2021, lapho okwasuka khona izibhelu. Lelo cala yilona elibangwa kakhulu njengoba sekufanele aye ePhalamende, i-IEC ithi umthetho awuvumi.UZuma walufaka enkantolo udaba wafika walunqoba kodwa abe-IEC balwedlulisela eNkantolo yoMthethosisekelo bengenelisekile. Kuthe kusalindwe ukuthi lungene, uZuma wathushuka nesicelo esingajwayelekile.UZuma ucele ukuthi amajaji ayisithupha athatha isinqumo sokumlahla ngecala amgweba ngo-2021, awangalulaleli udaba lwe-IEC. UZuma ukhala ngokuthi lawo majaji angase angabi nobulungiswa kulolu daba.UZuma ugagule amaJaji uMbuyiseli Madlanga, Steven Majiedt, uNonkosi Mhlanthla, uLeona Theron noZukisa Tshiqi. INhloko yamaJaji uRaymond Zondo ingelesithupha kwabacelwa ukuba bashenxe.Ungoti wezomthetho, uMnuz Mpumelelo Zikalala wenkampani yabameli iZikalala Attorneys, uthe zihlala ziba khona izicelo kodwa lesi sehlule kakhulu.“Izicelo zokuthi amajaji ashenxe sizejwayele kodwa hhayi amaningi kangaka, akuvamile lokhu. Kwalona uhlaka lwezomthetho kuleli indlela oluhlelwe ngayo alukaze lucabange ukuthi kuyofika isicelo salolu hlobo, sekuzosiza ukuthi babhekane naso,’’ kusho uZikalala.Ibhentshi linamjaji angu-11 esewonke njengoba uZuma efuna kuhoxe ayisithupha nje. UZikalala uthe kungathathwa amajaji ezinkantolo ezinkulu noma eNkantolo okuDluliswa kuyo amaCala azohlalela udaba. Uthe kodwa kuyofanele kube amajaji angakaze alulalele udaba lukaZuma phambilini.Omunye ungoti wezomthetho u-Advocate Michael Osborne obekhuluma neSABC, uthe yinkiyankiya yodaba le kaZuma.“Wudaba oluyimpicabadala lolu ngoba okokuqala kufanele asebenze kanzima uZuma ukuveza ukuchema kwamajaji. Okwesibili kodwa wukuthi udaba lwe-IEC oluzongena enkantolo luxhumene nesigwebo sakhe esakhishwa yiyo inkantolo ezolalela udaba,’’ kusho u-Osborne.Uthe iphuzu likaZuma elizwakalayo wukuthi ngeke inkantolo ikhiphe isinqumo bese ngelinye ilanga icelwa ukuba isicubungule isihlaziye ukuze inqume ngaso futhi.U-Osborne uthe uma kwenzeka amajaji eshenxa kuyofanele iphini lenhloko yamajaji liqoke amajaji azobamba alalele udaba."
    },
    {
        "content": "KUNGAKAPHOLI maseko kuphele isiteleka sodokotela abangaqashiwe abebeqhinqe ehhovisi likaMphathiswa wezeMpilo KwaZulu-Natal befuna ukuqashwa, ngoMsombuluko osokhemisi bagasele emahhovisi abaphathiswa bezempilo ezweni lonke befuna ukuqashwa.Osokhemisi bathi uMnyango wezeMpilo wagcina ngo-2015 ukulandela uhlelo oluyilo lokuqasha osokhemisi abasuke sebephothule izifundo zabo,  baze baqeqeshelwa umsebenzi ezikhungweni zikahulumeni.UMnuz Sandile  Nzuza ongomunye wosokhemisi abangaqashiwe, obehambise uhlu lwezikhalo ehhovisi likaMphathiswa wezeMpilo KwaZulu-Natal,  uthe muva nje izikhala zosokhemisi ziyakhangiswa ezibhedlela bafake izicelo kungaqashwa muntu kuzo,  kuthiwe izikhala  ebezivulekile zimisiwe noma asisekho isidingo sazo.\"Ukukhangiswa komsebenzi kusuke kusho ukuthi isuke isikhona imali yokukhokhela lowo msebenzi obezoqashwa. Kwenzekani ngaleyo mali uma umnyango noma leso sikhungo sesithi  umsebenzi asisekho isidingo sawo. Kuze kushiwo njalo nje kwenzekani ngezikhala ezivuleka ngokuthi kube khona osokhemisi  abahambayo nabashonayo kusukela ngo-2015. Sekunesikhathi sikhuluma noMnyango wezeMpilo ngalokhu ngokubhala izincwadi  singaphendulwa. Kulokhu sithathe isinqumo sokuthi sibe nemashi enokuthula ezoya kuwo wonke amahhovisi abaphathiswa bezempilo sethule  uhla lwezikhalo zethu bese kuba nohla oluzoya eMnyangweni wezeMpilo kuzwelonke nakumengameli,\"  kusho uNzuza.Phakathi kwezikhalo osokhemishi bafuna ukuthi kuqashwe osokhemisi abangu-150 esifundazweni ngasinye njalo ngonyaka. Kuphinde kwamukelwe ososayensi abaqeqeshelwa umsebenzi njalo ngonyaka.\"Sifuna ukuthi  kuqashwe osokhemisi abasha ezikhaleni zalabo abasuke bekhushulelwe ezikhundleni ngoba lezo zikhala zisuke zivele zikhona kwibhajethi yomnyango,\" kusho uNzuza.Uthe  bafuna ukuthi umnyango uphendule kungakapheli izinsuku eziyisikhombisa uma ungaphenduli bazothatha ezinye izinyathelo.\" Siyazi ukuthi kunenkinga yokushoda kwemali emnyangweni kodwa osokhemisi babalulekile ezikhungweni zezempilo uma kukalwa imisebenzi yabasebenzi bezimpilo babalwa njengabenza umsebenzi obucayi. Ngakho akukwazi ukuthi bashiywe ngaphandle bangaqashwa ngoba umnyango uthi uqasha abasebenzi abenza imisebenzi ebalulekile kuphela,\"  kusho  uNzuza..Okhulumela uMnyango wezeMpilo kuleli uMnuz Foster Mohale, uthembise ukuthi uzoyiphendula imibuzo athunyelelwe yona. "
    },
    {
        "content": "INHLANGANO  yosomabhizinisi, i-Black Business Federation ikhala ngomdonsiswano phakathi kwe-ANC ne-DA  okubambezela ukumenyezelwa kweKhabhinethi, ekholwa ukuthi kungalimaza kakhulu osomabhizinisi ikakhulu abancane njengoba iRandi liya ngokuya lintengantenga.UNobhala-jikelele we-BBF uMnuz Wonder Jaca ekhuluma neSolezwe, uthe ukungamenyezelwa kweKhabhinethi wuMengameli Cyril Ramaphosa, akugcini nje kuphela ngokufaka ingcindezi kosomabhizinisi ikakhulu abansundu abadonsa kanzima, kodwa kushaya nomnotho njengoba kungabalekisa abatshalizimali okufakazelwa ukuphelelwa amandla kwe-Randi uma liqhathaniswa nomnotho wakwamanye amazwe.“Nakuba elakuleli sekuphele iminyaka ewu-30 lathola inkululeko, kodwa osomabhizinisi abansundu basadonsa kanzima ngakho lokhu kubambezeleka nomdonsiswano, kudala ukuthi isimo sibe sibi kakhulu kubona ngoba kuphazamiseka notshalozimali,” kusho uJacaUkusho lokhu nje izingxoxo zokuqokwa kweKhabhinethi kuzwelonke ziyaqhubeka phakathi kwe-DA ne-ANC osekuphele amasonto amabili abantu bakuleli belindele ukumenyezelwa kwalo.Le nhlangano ithe ikuqonda kahle ukuthi udaba lokwandiswa kwamathuba omsebenzi akuncikile kuphela ekutheni avulwe uhulumeni, kodwa kufanele aqinisekise uzinzo oluzokwenza osomabhizinisi bakhule ngaleyo ndlela kuvuleke amathuba okuqashwa kwabantu.  Uthe ukuputshuka kwezincwadi ze-DA ngekufunayo ngesikhathi kuqhubeka izingxoxo, yikhona okwenza abatshalimali babe manqika okungaba nomthelela ongemuhle kosomabhizinisi abancane, wanxusa uRamaphosa ukuthi amemezele ikhabhinethi ukugwema ukuthi isimo singadlebeleki.Ngaphandle kokukhathazeka ngenxa yalo mdonsiswano, i-BBF inxuse uRamaphosa ukuthi eminyangweni emibili okungowoHwebo, ukuNcintisana neziMboni noMnyango obhekele amabhizinisi amancane, kuqokwe ongqongqoshe abansundu abakuqonda kangcono ukuhlupheka kwabantu abansundu."
    },
    {
        "content": "ISANTACO KwaZulu-Natal ikhuthaze osomatekisi ukuthi basebenzise izinhlaka nemigudu yangaphakathi embonini yamatekisi ukuxazulula izinkinga kungaze kukapakele emiphakathini.Lokhu kuza emuva kwemibhikisho ebinodlame ezingxenyeni ezehlukene esifundazweni.UMphathi weHhovisi leSantaco eKZN, uMnuz Sfiso Shangase, uthe osomatekisi kumele bakhanyiselwe ukuthi imboni isebenza kanjani“Uma ningaboni ngaso linye akumele uyogovuza umphakathi ningene emgwaqweni ekubeni wazi kahle ukuthi kusetshenzwa kanjani. Uma kunenselelo, asisombulule izinto ngemigudu okuyiyona yona esikwazi ukuphila ngayo kwezokuthutha,” kusho uShangase.Usho kanjena nje ibibambene ngezihluthu embonini yamatekisi phakathi kososeshini bamatekisi oLundi nasoPhongolo.UShangase uthe abathole ukuthi kususe  udweshu wukuthi bekukhona osomatekisi abebefuna ukusebenzela ngasemakubo ngaphandle kokulandela imigudu efanele. Uthe embonini akusetshenzwa kanjalo kunemithetho eyilawulayo okumele ilandelwe.“Kukhona abebefaka amatekisi abo ngenkani bethi akukwazi ukuthi ngasemakubo kusebenze abantu bakwezinye izindawo. Bese kuba nososeshini ababili abebefuna ukusebenza ngenkani,” kusho uShangase.UShangase uthe umuntu ofuna ukufaka itekisi kusoseshini kumele aqale abheke ukuthi sikhona yini isikhala bese efaka isicelo.Uqhube wathi uma kuvuleka izikhala uyafakwa lowo asebenze.Imibhikisho yangenyanga edlule iphoqe iSantaco ukuthi ithathe isinqumo sokuthi ngoSepthemba ihambele zonke izifunda zamatekisi eKZN, ikhulume nabemboni yamatekisi emazingeni aphansi kososeshini.Isola ukuthi izinqumo ezithathwa abaholi ezingeni lesifundazwe azifiki kososeshini okungenye yezinto ezidala udungunyane.UMnyango wezokuThutha eKZN uthe uzosiqapha ngeso lokhozi isimo kuleya ndawo usebenzisana neSantaco.Umnyango uthe umdonsiswano obusudonse iminyaka emibili ugcine sewuba umbhikisho womphakathi kwavalwa imigwaqo eMayiwane, oLundi ngenyanga edlule."
    },
    {
        "content": "ABAZALI nothisha kuzomele bavivele ukudonsa ngejoka lensimbi ngenxa yezindleko zemfundo ngemuva kokugejulwa kwesabelomali soMnyango wezeMfundo eyisiSekelo.Lona ngumbono kaMengameli wenyunyana yothisha i-National Teachers Union, uMnuz Sibusiso Malinga, othe ukuncishiswa kwesabelomali kuzogcina sekushaya kuzwele nakubazali.UMalinga ubenanela inkulumo kaNgqongqoshe woMnyango wezeMfundo eyisiSekelo, uNksz Siviwe Gwarube, obephawula ngalesi simo esithangamini nabezindaba ePitoli izolo.UNksz Gwarube uthe izifundazwe ezahlukene kuleli, zidinga imali ephakathi kuka-R350 million no-R3.8 billion ngonyakamali, ukuvala izikhala zothisha ezivulekile.UMalinga uthe: “Ukungatholi kwezikole izincwadi ezanele, kuphoqa ukuthi abazali bathenge izincwadi ukugcwalisela. Isimo semisebenzi siyabheda, lokho kusho ukuthi uma abazali bengakwazi ukuthenga izincwadi ingcindezi enkulu isala nothisha. Ukungaqashwa kothisha kuphinde kwengeze umsebenzi kwabasuke besebenza njengoba begcina sebefundisa izifundo ezengeziwe okungathikameza imiphumela ezikoleni.” UNgqongqoshe uthe inhloso yesithangami ukuvezela umphakathi izinkinga lo Mnyango obhekene nazo kulandela ukwehliswa kwesabelomali onikwa sona.UNksz Gwarube uthe emasontweni edlule iminyango yezemfundo ezifundazweni iveze ukuthi ibhekene nengcindezi enkulu ngenxa yokushoda kwemali.“Ingcindezi isibekhona iminyaka ngenxa yokwehliswa kwesabelomali esinikwa le minyango. Isimo somnotho esingesihle nokungaphathwa ngendlela kwemali kuhulumeni kugcina kuba nomthelela omubi ezikoleni. Ukuncishiswa kwemali enikezwa iminyango kuholela ekwehleni kwesibalo sothisha abaqashwayo, ukuncishiswa kwezincwadi zesikole, ukuncipha kwesibalo sabasebenzi abalekelela ngemisebenzi yasemahhovisi ezikoleni okuholela ekutheni othisha bazenzele lowo msebenzi, okulimaza isikhathi sokufundisa. Konke lokho kubeka ikusasa lezingane engcupheni,” usho kanje.Ukusho lokhu nje, uMnyango wezeMfundo esifundazweni i-Western Cape usuvele umemezele isinqumo sokwehliswa ukuqashwa kothisha ngonyaka ozayo ngenhloso yokuhambisana nesabelomali esincishisiwe, okusho ukuthi othisha kuzodingeka bafundise ikilasi elinesibalo esikhulu sabafundi.UNksz Gwarube uthe ngeshwa lokhu sekukapakela nakwezinye izifundazwe ngenxa yesizathu esifanayo.Uthe eminyakeni emibili noma emithathu ezayo, iminyango ezifundazweni izothola kunzima ukuvala izikhala zothisha ezivulekile ngesabelomali enaso, ngaphandle uma kukhona imizamo engenziwa ukugwema lesi simo.“Isibonelo nje ngonyakamali u-2025/2026, izifundazwe ezine zizobhekana nobunzima ekuqashweni kothisha, ngo-2026/2027 zizoba nhlanu bese kuthi ngo-2027/2028 zibe yisikhombisa izifundazwe ezizobhekana nalesi simo,” usho kanje.UNksz Gwarube uthe eminyakeni emihlanu eyedlule, isibalo sabafundi sikhule ngo-292 820, kanti ukukhula kwesibalo sabafundi esothisha singakhuli kuphazamisa izinga lemfundo etholakala ezikoleni.Nakuba kunjalo, uMnyango wezeMfundo KwaZulu-Natal, ngenyanga edlule ukhangise izikhala zothisha ezevile ku-700, ukufakwa kwezicelo okuvalwe ngoLwesihlanu.UNksz Gwarube uthe ukubhekana ngqo nalesi simo, uhlangane nabaphathiswa bomnyango kuzona zonke izifundazwe ukubheka ukuthi yiziphi izinselelo isifundazwe nesifundazwe esibhekene nazo. Uthe ucele umhlangano ophuthumayo noNgqongqoshe woMnyango wezeziMali.Ukhale ngokukhula kancane komnotho kuleli okuthiwa kungaphansi kuka-1%, nenkohlakalo okuthiwa isidle imali engu-R1.5 trillion phakathi kuka-2014 no-2023 okunomthelela omubi emnothweni. Uthe uhulumeni kumele ubeke eqhulwini iminyango ebalulekile inikezwe isabelomali esithe xaxa ukuqinisekisa ukuthi ikhipha imiphumela egculisayo."
    },
    {
        "content": "Owayeyisilomo somdlali weBanyana Banyana uPortia Modise uthi ukhonjwe ngezibhamu waphucwa imoto yakhe iVW Golf 5 ngaphandle kwalapho ehlala khona ebusuku ngoMgqibelo.UPortia ofake i-video ekhasini lakhe lika-X ngeSonto elandisa ngokwenzekile.“Angiphathekile kahle bafowethu. Izolo ngesikhathi ngibuya ekhaya la engihlala khona, kunabantu besilisa abangamaZulu abambalwa okungabafana abancane nje. Ngikhonjwe ngezibhamu ngaphucwa imoto esangweni lasekhaya,” kusho uPortia ogcine engacacisanga ukuthi uhlala kuphi.I'm not ok.. I was hijacked.. pic.twitter.com/ykf02hH7M7Uthe wenza i-video ukuze noma ubani ongabona imoto yakhe iGolf 5 eluhlaza iKX 16 GP-GP okwesibhakabhaka ukuthi amsize amthinte.“Angiphathekile neze kahle kodwa ngibonga impilo ukuthi ngemuva kokukhonjwa ngezibhamu ngithathelwa imoto kodwa akukho okwenzeke kimi,” kusho yena.Muva nje kusanda kudunwa imoto obengumdlali weKaizer Chiefs, uLuke Fleurs esigamekweni abulawa kuso. ULuke wayedunwa imoto yakhe iVW Polo kwelinye lamagaraji eGoli wagcina ngokudutshulwa.Yes pic.twitter.com/owREV4twi1"
    },
    {
        "content": "UKUNGENELA imincintiswano eyahlukene yobuciko ukuhlola ithalente nezinga asekulona kugcine kuthela izithelo kumbhali osemncane ehlabana ngoR75 000 emncintiswaneni wezincwadi zesiZulu waminyaka yonke ohlelwa yi-University of Johannesburg (UJ).U-Ayanda Mchunu (26) waKwaSwayimane, ngaseMgungundlovu, udle umhlanganiso ngencwadi yakhe ewumdlalo esihloko sithi Angikaze Ngikubone Okunje, emncintiswaneni wezincwadi zesiZulu, i-UJ Prizes for Creative Writing in isiZulu. Exoxa neSolezwe ngemuva kokuzwa lezi zindaba, lo mbhali oseshicilele izincwadi eziwu-11 kusukela ngo-2020, uthe ukunqoba lo mncintiswano kusho lukhulu kuyena ikakhulu ngoba uvuleleke nakubabhali asebemnkantshubomvu kunaye.“Njengoba ngiwumbhali osafufusa kule ndima, ngihlale ngizihlola ngemincintiswano efuze lona ukubheka izinga lami ukuthi likude kangakanani manje ngakho ukunqoba kulesi sigaba kwenze ngabona ukuthi ubuciko bami buyakhula,” kusho u-Ayanda.Ngokuhlabana kulo mncintiswano okumenyezelwe abanqobe kuwona ngoLwesine, u-Ayanda ubhincisele nxanye uMuntomuhle Mcambi wencwadi yezinkondlo ethi Ukufa Kwenono, noNtombenhle Dlamini weyezindaba ezimfishane esihloko ethi Kujiyile Kwamhlaba.Eqhuba, u-Ayanda uthe okunye okumhlabe umxhwele ngale ncwadi anqobe ngayo, nengeyisithupha ezincwadini zakhe, wukuyibona iqhubeka yenza kahle njengoba kumanje ingenye yezincwadi ezikhona emitapweni yolwazi yakuMasipala wangakubo, uMsunduzi. “Iyatholakala futhi emitapweni yolwazi yase-University of The Free State futhi nabantu asebeyifundile abawuvali umlomo ngesifundo esitholakala kuyona. Nakhu manje futhi isinqoba kulo mncintiswano wezincwadi ezibhalwe kahle ngesiZulu.“Lo mklomelo uzongisiza ukuqhubeka ngithuthukise ubuciko bami, ngihlele imicimbi yokukwethula izincwadi zami ebantwini futhi ngihlela nokuthenga i-laptop ukwenza ukubhala izincwadi kube lula njengoba okwamanje ngibhala kwiselula,” usho kanje.Ezinye izincwadi zika-Ayanda ngezithi Imfundo Ikusasa Lethu, Usuku Lomshado, Kuyosa, Imiphumela, Words of Wisdom, Akabange Esafika, On Thin Ice, Beyond The Storm, Imfihlo ne-Echoes of Courage. "
    },
    {
        "content": "UFUNA bangabi nokucwasana ezikoleni abafunda kuzo abafundi abaqhamuka emindenini ehlukene uLandi Ndlovu oseqale umkhankaso wokunikela ngomfaniswano wesikole, ezikoleni ezahlukene zaseMkhanyakude.ULandi uthi ukukhulela emakhaya kumenze wabona ukuthi kuningi okumele bakwenze beyintsha eqhamuka khona.Muva nje uhambele izikole ezahlukene okubalwa kuzo nakade ayefunda kuso iJevu Secondary noNgqongqoshe wezaManzi, ukuHlanjwa kwawo nokuHanjiswa kweNdle kuleli, uMnuz Senzo Mchunu.Uthe ukwenze lokhu ngokufuna ukubuyisa isithunzi kubafundi bangazenyezi ngezinto abazigqokile uma beya esikoleni.“Ukukhulela lapha esifundazweni saseMkhanyakude kusenze sabona okuningi, kodwa manje njengoba nami senginamandla ngibone kungcono ngibuyisele emindenini okubonakalayo ukuthi ayikwazi ukwenza konke.“Nginike abafundi okuzobenza bakwazi ukuziqhenya futhi bakukhuthalele ukuya esikoleni,” kusho uLandi.UMchunu uthe akwaziyo wukuthi abafundi baphasa kahle uma yonke into ihamba kahle ezimpilweni zabo.Uthe kuyamjabulisa okwenziwe uLandi njengoba eyintsha, ekhuthaza ukuthi emphakathini kube nabafundi abadinga ukuxhaswa uma kuziwa ezintweni ezibenza babe bahle phambi kwabanye.Ukhuthaze abafundi bakamatric ukuthi bazimisele ukuze nabo bezoshintsha isimo sabo sasemakhaya nesendawo abasuka kuyo."
    },
    {
        "content": "UTHUKUTHELE uyaveva owesilisa wakwaNongoma, uMntwana Bongani Zulu (57), othi uxoshwe yinduna yakhe emsebenzini imsola ngokuthi uthakathe uzakwabo, washona.UZulu ubengomunye wabasebenzi abaphusha izinqola ezithuthela abantu impahla uma beqeda ukuthenga eSpar, KwaNongoma.Uthe ubesebenzela iSpar, waxoshwa yinduna yakhona ngemva kokumsola ngokuthakatha uzakwabo ophathwe yizinyawo washona.UZulu usevule icala lokwehliswa isithunzi ngokusolwa ngokuthakatha yinduna yakhe ayibize ngoMsimango, athe ize yamxosha nasemsebenzini imnuka ngokuthakatha.Okhulumela amaphoyisa KwaZulu-Natal, uColonel Robert Netshiunda ukuqinisekisile ukuthi uZulu uvule icala ngemuva kokusolwa ngokubulala umuntu ngomuthi. Uthe amaphoyisa aKwaNongoma, ayaphenya ngalokhu. UZulu uchaze uMsimango wathi uyinduna yaseSpar, aphinde abe yinduna yenkosi endaweni. Uveze ukuthi isono sakhe kube wukungaphumeleli ukuya emngcwabeni kazakwabo ophathwe yizinyawo wagcina eshonile.Ngaphambi kosuku lomngcwabo uthe kwaba nomhlangano lapho kwaqoqwa khona umnikelo wo-R50.\"Kwabe sekuthiwa abaphakamise izandla abangazophumelela ukuya emngcwabeni. Mina ngibe ngomunye wabantu abaphakamisa isandla, ngathi ngeke ngiphumelele ukuya emngcwabeni ngoba ngiyagula, ngizobe ngichathile,\" kusho uZulu.Inkinga uthe iqale esebuyela emsebenzini emva komngcwabo emasontweni amabili edlule.“UMsimango uvele wangibuza ukuthi kungani ngingayanga emngcwabeni kazakwethu. Ngimtshelile ukuthi ngasho nje ukuthi kungani ngingeke ngiye. Uvele wathi angihambe emsebenzini ngoba ngiyathinteka ekufeni kukamufi,\" usho kanje uZulu.Uthe simphathe kabi isenzo sikaMsimango, wathi ufuna achazele izwe ukuthi uzwe ngobani ukuthi uyena othakathe umufi washona. Uthe okunye wukuthi umufi ubeyisoka lendodakazi kaMsimango, manje akazi noma ubhodlela kuyena ngoba ephethwe kabuhlungu wukushona kwesoka lendodakazi yakhe yini. Uthe okuzomjabulisa ukuthi uMsimango ageze igama lakhe ngemva kokumhlambalaza phambi kwabanye ozakwabo ngokumbheca ngobende ekubeni inyama engayithanga mbibi.Kuthintwa uMsimango, akafunanga ukuphendula ngesinqumo sakhe sokuxosha uZulu emsebenzini. Kunalokho, uthe akekho umuntu ongamazi uZulu ukuthi ungumuntu onjani endaweni. Uqhube wathi ngisho kungabuzwa abanye abasebenzi bangamchaza ukuthi ungumuntu onjani. Uphethe ngokuthi bese beke balukhuluma udaba naye efike emsebenzini, waze waxolisa uZulu kodwa uyaxakeka ukuthi kungani esemvulele necala. Uthe uma enenkinga akazikhulumele nabaphathi besitolo yena akasangeni kulolu daba, akuselona olwakhe."
    },
    {
        "content": "Lihlehliselwe uMashi 27 nonyaka icala lowesifazane owayeyiphoyisa osolwa ngokuphazamisa ukusebenza komthetho nokukhipha ngokungemthetho isiboshwa ejele. NgoLwesithathu uNkk Nokulunga Gumede uvele eNkantolo yeMantshi ePinetown wadedelwa ngesexwayiso, kwahlehliswa icala. Ngokwesitatimende samaphoyisa, umsolwa wayeqashwe ngaphansi kwamaphoyisa iSAPS esebenzela esiteshini saKwaMakhutha njengokaputeni engu-branch commander. Kubikwa ukuthi ngo-Ephreli 17, 2020 waya ejele eWestville wakhipha indodana yakhe ngaphandle kwamaphepha afanele aphuma enkantolo. Lokhu kuthiwa wakwenza ngaphandle kolwazi lomphenyi wecala. Indodana yakhe kuvela ukuthi yayikade iboshelwe icala lokushaya ngenhloso yokulimaza. UNkk Gumede kuthiwa wayisa indodana yakhe enkantolo kodwa icala langafakwa ohlwini lwamacala ayezolalelwa ngenxa yemithetho eyayilawula ubhubane iCovid-19. Kuvela ukuthi wabe eseyithatha indodana yakhe wagoduka nayo. Kwabe sekubikwa icala lokuphazamisa umthetho  nelokususa isiboshwa ejele. Okhulumela oKlebe eKZN, uMnuz Simphiwe Mhlongo, uthe idokodo laleli cala labe selidluliselwa koKlebe ophikweni oluphenya ngamacala enkohlakalo ebucayi eThekwini. Kwabe sekukhishwa amasamanisi. Ngo-Febhuwari 5 umsolwa wabizwa ukuba avele enkantolo ngoLwesithathu wabe esededelwa ngesixwayiso. "
    },
    {
        "content": "I-ANC KwaZulu-Natal isihleka usulu isinqumo seMeya yoMasipala wesifunda iZululand, uMfu Thulasizwe Buthelezi, sokubophisa iphini likasihlalo wayo esifundazweni, uNksz Nomagugu Simelane owagoloza ukuhoxisa izinsolo zokuthi ihlukumeza abesifazane ngokocansi.Okhulumela i-ANC KwaZulu-Natal, uMnuz Mafika Mndebele uthe angeke siphumelele isicelo sikaButhelezi sokuthi uNksz Simelane amhlawule ngo-R10 million.“Ihlaya leli elenziwa uThulasizwe,” kusho uMndebele.Impi yezomthetho kaButhelezi noNksz Simelane ithathe elinye igxathu kuleli sonto njengoba uButhelezi efake amaphepha eNkantolo eNkulu eMgungundlovu, efuna ukuba inkantolo iphoqe uNksz Simelane ukuba amhlawule.UButhelezi, obuye abe uNdunankulu kaZulu ukhala ngokuthi izinsolo zikaNksz Simelane, oyiphini likasihlalo we-ANC KwaZulu-Natal zimehlisa isithunzi.Emaphepheni asenkantolo, uButhelezi uthe izinsolo zikaNksz Simelane zingalimaza amathuba akhe okuthi abe yilungu lesiShayamthetho saKwaZulu-Natal.UButhelezi uvela ohlwini lwabaholi be-IFP abazoyimela esiShayamthetho saKwaZulu-Natal.UNksz Simelane waziqhatha noButhelezi ngokuthi amsole ngokufuna ukulala nabafazi babantu, lokhu ukusho emcimbini we-ANC owawuseVryheid.UNksz Simelane wakhalaza ngezinduna zamabutho ezagxeka isenzo sikasihlalo we-ANC KwaZulu-Natal, uMnuz Siboniso Duma sokuphuca uButhelezi umbhobho ngesikhathi kunomcimbi wokukhumbula iSilo uDinuzulu kaCetshwayo.Enkulumweni kaNksz Simelane eyingxenye yamaphepha asenkantolo afakwe uButhelezi, ukhala ngokuthi izinduna zamabutho, azikaze ziphawule ngezinsolo zokuthi uButhelezi uhlukumeza abesifazane ngokocansi.“Kusiphatha kabi singabantu besifazane ukuthi izinduna ziyakwazi ukukhala ngokuthi uThulasizwe uphucwe umbhobho, kodwa azisho lutho uma efuna amakhosikazi abantu embhedeni. “Zithuli zithini izinduna ngehlazo elifana naleli? Imeya ethi ngaphambi kokuthi ngikukhokhele umholo wakho owusebenzele, woza uzolala kwami kuqala,” kusho okaSimelane.UNksz Simelane ophinde abe uMphathiswa wezeMpilo KwaZulu-Natal, wayebekelwe umnqamulajuqu wangesonto eledlule ukuhoxisa izinsolo azenza ngoButhelezi.UButhelezi uziphikile izinsolo ezenziwa uNksz Simelane wathi zingcolisa igama lakhe.“Izinsolo zingiveza njengomuntu osebenzisa budlabha isikhundla sami njengemeya, futhi zingiveza njengomuntu ongafanelwe ukuphatha isikhundla.“Lezinsolo zibeka engcupheni amathuba okuthi ngiqokwe njengelungu lesiShayamthetho,” kusho uButhelezi. UNksz Simelane unikezwe izinsuku eziyishumi ukuba afake amaphepha aphikisa isicelo sikaButhelezi.Imizamo yokuthola ukuphawula kukaNksz Simelane ayizange iphumelele njengoba ucingo lwakhe belungangeni futhi akazange awuphendule umbuzo awuthunyelwe."
    },
    {
        "content": "OVELA ohlwini lwamalungu azomela i-DA ePhalamende, uMnuz Maliyakhe Shelembe, uthe akubaqwashisi ukudlondlobala koMkhonto weSizwe (MK)  KwaZulu-Natal.UShelembe uthe akukho simanga kwiMK ekhankaselwa owayengumengameli, uMnuz Jacob Zuma, wathi abantu abaningi abalandela iMK bayilandela ngoba nakhu iholwa uZuma abamthandela ukuthi udansa kahle.Ukusho lokhu ngesikhathi exoxa neSolezwe  emva komcimbi wokumenyezelwa kwabaholi baKwaZulu-Natal abazomela iDA esiShayamthetho sesifundazwe nasePhalamende.UShelembe, oke waba yimeya kaMasipala waseMtshezi, uvela ohlwini lwabaholi abaya ePhalamende.Umbango wokuhola iKwaZulu-Natal mkhulu, uShelembe ungomunye wabaholi abanesipiliyoni sokukhankasa KwaZulu-Natal njengoba eke waba imeya amahlandla amabili ngesikhathi eseyilungu le-IFP, waphinde waba iphini lemeya kuMasipala wesiFunda uThukela ngesikhathi eseyilungu leNFP. UShelembe uthe umkhankaso wabo awufani nowamanye amaqembu, wathi awuncikile esiqwini somuntu oyedwa.“Uma ukhuluma naboMkhonto, bakutshela ngoMsholozi, bakhuluma ngoZuma, abanye baze baphimisele, bathi simthanda uma esedansa. Lokho kukutshela ukuthi abanye abantu ababheki ukuthi ikusasa lezwe limi kanjani. Babheka ukuthi umuntu ubhekene nayiphi inkinga ngaleso sikhathi, bese bemeseka kuleyo nkinga. Umkhankaso weDA ugxile kakhulu ezintweni iqembu elithembisa ukuthi lizozenza. Umehluko mukhulu kakhulu phakathi kweDA namaqembu akhonza umuntu oyedwa.”Uhlu lwabe-DA abaya esiShayamthetho luholwa ogaqele isikhundla sikandunankulu wesifundazwe, uMnuz Chris Pappas, olandelwa umholi weDA esifundazweni, uMnuz Francios Rodgers.Amagama abaholi abasha aqaphelekayo elikaMnuz Sbongiseni Vilakazi, ovela endaweni yesithupha noMnuz Mlondi Mdluli, ongowesi-12 ohlwini.URodgers uthe zonke izinhlanga zimelelekile ohlwini lweDA.“Ngike ngalubona uhlu lwe-ANC, luyamangaza. Akukho ukumeleleka kwazo zonke izinhlanga.”URodgers uthe balungiselela ukuphatha iKwaZulu-Natal emva kokhetho lwangoMeyi.“Kuza izinguquko KwaZulu-Natal. Ingakho siqale manje ukulungiselela izinguquko ezizayo. Kusukela manje, akulalwa, sikhankasela ukhetho.”USihlalo weDA KwaZulu-Natal, uMnuz Dean Macpherson, uthe kubathathe isikhathi eside ukukhetha amagama abaholi abazomela iqembu esiShayamthetho saKwaZulu-Natal.“Sathola izicelo ezingaphezu kuka-100. Uhlelo lokuhlunga beluhlukene izigaba ezing-11. Abakhethiwe babhale izivivinyo, benza nenhlolokhono.”UMacpherson uthe okujabulisayo ukuthi akekho okhalaza ngohlelo olulandeliwe.“Akekho umuntu osiyisa enkantolo, uma ubheka kukhona abayisa i-ANC enkantolo. Lokhu kukutshela ukuthi bonke abantu bayayamukela imiphumela yohlelo esilulandelile.”"
    },
    {
        "content": "OMELE i-EFF embangweni wesikhundla sikandunankulu waKwaZulu-Natal, uMnuz Mongezi Twala, ukhale ngokushaywa indiva kwabantu abahlala emijondolo nasemapulazini esifundazweni, wathi basathwele kanzima njengoba bengahleli kahle. Uthe abalimi basabahlukumeza kakhulu abantu abahlala emapulazini ezindaweni ezehlukene esifundazweni.“Ezindaweni ezifana nakoFilidi, Madlangeni nezinye, basahlukunyezwa kakhulu abantu abahlala emapulazini. Njenge-EFF esifundazweni nakuleli, uma sithatha amandla sizokwazi ukulwa nalesi sihlava ngoba amaBhunu abacindezele,” kusho uTwala. Uveze ukuthi kusanabagilwa bezikhukhula ezahlasela esifundazweni, namanje abasahlala emaflethini.“Kumele kubuyiswe isithunzi somuntu omnyama, abantu bahlale ezindlini ezibafanele. Uhulumeni akabasizi ngalutho, impilo yabo ayithuthuki.” Ubalule ukuthi iminyango kahulumeni okungowezeMfundo nowezeMpilo, iwe bhu esifundazweni, ayisebenzi.“Abantu abalutholi usizo ezikhungweni zezempilo, ekubeni kunabahlengikazi abahleli emakhaya abangasebenzi. Esibhedlela eMadadeni imibhede ayisekho, ziningi nezinye izikhungo ezingasebenzi kwezinye izindawo. Imitholampilo ayivulwe ubusuku nemini ngoba abantu badinga usizo, ngaso sonke isikhathi.” Kwezemfundo, uthe othishanhloko kudingeka basebenzise imali yabo ukuze kuqhubeke ukufunda nokufundisa.UTwala uphefumule kanje ngesikhathi enengxoxo ekhethekile neSolezwe, lapho ebekhuluma khona ngomkhankaso wokuhola isifundazwe.Okhethweni lwango-2019, leli qembu lathola amavoti acela ku-350 000 esifundazweni, lathola izihlalo eziyisishiyagalombili esiShayamthetho eMgungundlovu.Lilele endaweni yesine ngobukhulu kulesi sifundazwe kanti kulolu khetho lihlose ukuthola amavoti ayisigidi.“Sihlose ukuthola isigidi samavoti, siphathe uhulumeni ngokuphelele. Siphume imikhankaso senza nezinhlelo zokudla umhlanganiso kulolu khetho.” Ubalule ukuthi bayiqembu labantu abasha ngakho bagxile kubona ngethemba lokuthi babavotele. “Siphuma singena ezindaweni ezihlala izitshudeni namafulethi ukuze sithole amavoti. Akulalwa, sisebenza ubusuku nemini ngoba sifuna ukuwina ngamalengiso lolu khetho. Sike sahlala sacubungula ukuthi kungani sesekwe abantu abasha ezikhungweni zemfundo siwine imikhandlu kulezi zikhungo kodwa bangavoti ngobuningi babo. Sithole ukuthi abanye abanendaba nokuvota. Sibeke phambili uhlaka lwabantu abasha okuyilo olusebenza ngamandla nangokuzikhandla ukuze siwine ukhetho olwaziwa ngeMlungisi Madonsela Battalion. UMadonsela wayeyisitshudeni eDUT, esashona kubhikishwa kule nyuvesi. Sinamashoshozela angu-1 000 okungenani isikhungo ngasinye ukuze kugqugquzelwe intsha ukuthi ivote.” Uthe ukuba ngusihlalo weqembu elesekwa yintsha njenge-EFF, akuyona into elula ngoba kudingeka bagxishe imfundiso kubantu abangakaze bavote, abanye basuke bengakaze babe ngisho ngamalungu amanye amaqembu ezombusazwe.UTwala (38) uphinde waxwayisa amalungu abo ukuthi angacekeli phansi impahla ezikhungweni zemfundo noma emiphakathini uma kukhona angeneme ngakho.“Siyiqembu elilandela imithetho yezwe, ngakho asihambisani nokucekelwa kwempahla ozobuye uyidinge ngomuso. Kodwa ke nasezikhungweni eziningi zemfundo ephakeme, kuyaqapheleka ukuthi abaphathi abayifuni imikhandlu yezitshudeni ye-EFF ngoba uthola ukuthi uma kutelekwa, kuboshwa amalungu ethu. Uma uya ezinkantolo uthola kuwuphiko lwethu oluboshiwe, ekubeni nezinye izinhlangano beziteleka. Lokhu kukushiya nemibuzo eminingi ngoba kukhona namalungu ethu anikwe izincwadi zokuthi angasondeli ezikhungweni.” Mayelana nokufika kweqembu elisha Umkhonto weSizwe esifundazweni elizongenela ukhetho okokuqala eliholwa ngowayengumengameli we-ANC nezwe uJacob Zuma, uthe okwamanje alikho ilungu noma umholi we-EFF osejoyine iMK. “Abantu engicabanga ukuthi abasabuthi quthu ubuthongo uKhongolose njengoba kunamakhansela eMzumbe ajoyina iMK. Akusithusi ukubakhona kweMK, ngicabanga ukuthi izoshaya kakhulu i-ANC, thina sesekwa kakhulu yintsha, engadidiseki kalula.”UTwala wasoSizweni eNewcastle, akalona ivukana kwezepolitiki njengoba eyingxenye yabantu abasungula i-EFF esifundazweni.Uthe balikhulisa lasabalala kusona sonke isifundazwe njengoba laqala ezifundeni ezine kuphela kodwa manje sebemeleleke kuyona yonke iKZN.“Ngiqale ukusebenza eduzane nomphakathi ezinhlakeni ezehlukene okubalwa kwimiphilandawonye nako-Love Life. Umndeni wami wawuvele ukhona emzabalazweni, nomkhulu wayeyingxenye yekhomishini yamaqiniso nokubuyisana.” "
    },
    {
        "content": "UNOBHALA Kikelele we-EFF, uMnuz Marshall Dlamini, akafuni nokuyizwa eyemiphumela yocwaningo ekhombisa ukuthi ukuvela kweMK kuzobalahlekisela ngamavoti KwaZulu-Natal.UDlamini uthe i-EFF isazoqhubeka nokwenza kahle KwaZulu-Natal, wathi bazogila izimanga okhethweni lwangesonto elizayo.Ukusho lokhu ngesikhathi benemashi yokukhombisa amandla abo, izolo.Imashi ebiseThekwini, iqale eBotha Park, yayophelela olwandle.Ucwaningo lwe-Ipsos lukhombisa ukuthi kunamalungu e-EFF asefudukele kwiMK, eholwa owayengumengameli, uJacob Zuma.Imiphumela yocwaningo ize yadala ukuthi abaholi be-EFF bajube uDlamini ukuba azoqinisa umkhankaso waKwaZulu-Natal.UDlamini uthe i-EFF angeke iphazanyiswe ukuqhamuka kweMK.“Baningi ababhalile ukuthi sekuphelile nge-EFF. Labo abathi i-EFF ayizukwenza kahle lapha KwaZulu-Natal bazozibonela okhethweni ukuthi i-EFF iyaphila lapha KwaZulu-Natal.”UDlamini uthe okufakazela ukuthi angeke baphazanyiswe yiMK ukuthi bakwazile ukukhankasa eNkandla, lapho kuqhamuka khona uZuma.UDlamini uthe ngesikhathi somkhankaso baphinde bakhombisa amandla abo ngokuthi bakhankase ezizindeni ze-ANC ne-IFP.UDlamini uthe bakwazile ukuyisa umkhankaso wabo ezindaweni okuqhamuka kuzo abaholi abaqavile be-ANC.Ubale umkhankaso wabo owawuseKokstad, lapho kuqhamuka khona uNobhala we-ANC KwaZulu-Natal, uMnuz Bheki Mtolo.“Ngisho naye uMtolo akakwazanga ukusivimba, wabaleka wayocasha ngesikhathi sesifikile.”UDlamini uthe bakwazi ukukhankasa esifundeni Ugu, lapho kuqhamuka khona uSihlalo we-ANC KwaZulu-Natal, uMnuz Siboniso Duma.UDlamini uthe baphinde bakwazi ukuyokhankasa ezizindeni ze-IFP, wabalula uLundi.“UHlabisa (uMengameli we-IFP, uMnuz Velenkosini) wayengeke asivimbe, asivimbeki. Ukukhankasa kwethu kuzo zonke izindawo kukhombisa ukuthi yonke le ndawo kwelikaMthaniya, wumhlaba we-EFF.”UDlamini uthe alikho iqembu abalisabayo lapha KwaZulu-Natal.“Abeze, sizobashaya behlangene. Labo abathi bafuna ukuba ondunankulu, bazogcina ngokuba ondunankulu emizini yabo. Amaphupho nje lawa esizowaqeda ngesonto elizayo. Angeke babe ondunankulu sisekhona.”UDlamini uthe i-ANC izophuma emandleni, wanxusa abaseNanda ukuba baye elibeni likamengameli wokuqala we-ANC, uJohn Dube, bayombikela ukuthi i-ANC iyaphuma emandleni ngesonto elizayo."
    },
    {
        "content": "UNOBHALA-Jikelele we-EFF uMnuz Marshall Dlamini ulahlwe yicala lokushaya iphoyisa ngempama emcimbini wenkulumo kamengameli ebhekiswe ezweni ngo-2019. Ivideo uDlamini enza lokhu yasabalala ezinkundleni zokuxhumana, kubatshazwa.UDlamini ulahlwe yicala eNkantolo yesiFunda eCape Town lapho abevele khona.Wabonakala kwi-video esakaza ngempama uWarrant Officer Johan Carstens ebusweni kwafahlaka izibuko zakhe walimala.UCarstens wavula icala emuva kwesigameko njengoba selihambe laze lamgojela uDlamini emuva kweminyaka cishe emihlanu isigameko senzeka.UDlamini uthi wayelunywe indlebe ngokuthi kukhona ababefuna ukusoconga umholi wakhe uMnuz Julius Malema okwaphoqa ukuthi amvikele.Uthi wayezitshela ukuthi uCarstens uyingxenye yozungu lokuqeda ngoMalema.IMantshi uNashwa Banwari ekhipha isinqumo uthe ukuzithethelela kukaDlamini akwemukeleki, umlahle ngecala lokushaya ngenhloso yokulimaza.UDlamini emuva kwaleso sigameko wacashunwa kwabezindaba ethi ubeqondisa umuntu omhlophe obegcwaneka. Kulindeleke ukuthi uDlamini abuyele enkantolo ngoMeyi 31 lapho okuzophuma khona isigwebo sakhe ngalolu daba.Ngaphandle kwaleli cala, abaholi be-EFF uMalema noDkt Mbuyiseni Ndlozi banamanye amacala abawahambayo ezinkantolo okusalindelwe izinqumo zawo."
    },
    {
        "content": "ISIKHULU se-IEC KwaZulu- Natal, uNkk Nombifuthi Masinga, sithi akufanele lidale ukudideka iphepha lesithathu lokuvota.Izwe limatasa lilungiselela ukhetho lukazwelonke oluzoqala namuhla ngalabo ababhalisele ukuvota ngokukhethekile. Uhlelo lwabavota ngokukhethekile luzoqhubeka nakusasa.NgoLwesithathu kuyobe sekuwusuku lokuvota lwawonke umuntu, kanti izikhungo zizovulwa ngo-7 ekuseni zivalwe ngo-9 ebusuku.I-IEC isivele isethulile isikhungo semiphumela yokhetho KwaZu-Natal okuzoba yi-ICC, eThekwini.Abe-IEC bathe konke kumi ngomumo, balindele ukhetho olungenazihibe.UNkk Masinga uxoxe neSolezwe ecacisa ukuthi umuntu uma evota angaxwayi uma enikwa amaphepha amathathu. Phambilini, okhethweni lukazwelonke umuntu ubethola amaphepha amabili avotele iPhalamende likazwelonke bese evotela isifundazwe.Kuzobe kuqala ukuthi umuntu anikwe amaphepha amathathu okulindeleke ukuthi avote kuwowonke.UNkk Masinga uthe ngeke liphazamise ngalutho iphepha lesithathu, indaba yalo icace bha.''INkantolo yoMthethosisekelo yanquma ukuthi kufakwe nabangenela ukhetho ngokuzimela. Iphepha lesithathu lenzelwe ukufaka labo abangenele ngokuzimela. Umuntu uma evota ukhetha kuwona womathathu amaphepha,“ usho kanjena.Amaphepha womathathu ahlukaniseka kalula ngokwemibala yawo ecacile. Iphepha lokuqala eliluhlaza njengesibhakabhaka elokuvotela uzwelonke futhi linamaqembu kuphela.Elesibili elinombala osawolintshi libizwa ngokuthi elesifunda nelizobe lixube amaqembu nabangenele ukhetho ngokuzimela.Elesithathu li-pink lona elesifundazwe lizobe lixube amaqembu nabangele ukhetho ngokuzimela.UNkk Masinga uthe balwenzile uhlelo lokusabalalisa ulwazi ngephepha lesithathu nasemisakazweni bayachaza kakhulu ngalo.Abe-IEC bathe abantu uma befika ezikhungweni bazolekelelwa abasebenzi abaqeqeshiwe abanesineke abazobachazela konke.Olunye udaba aluvezile wukweluswa kwamaphepha okuvota uma abantu sebevotile. Uthe kunohlelo lwezobuchwepheshe abalusebenzisa ukuwaqapha amaphepha ukuthi asekuphi ngesikhathi ethuthwa.Kulindeke ukuthi uma sekuqedwe konke bese i-IEC imemezela imiphumela ngokusemthethweni ngoJuni 2."
    },
    {
        "content": "OWAYEYIMEYA yaseMsinga, uMnuz Mlethi Ndlovu owamiswa esikhundleni sokuba yimeya emva kokuyamaniswa wuzakwabo nokubulala elinye ikhansela, uselufake kubameli olokudicilelwa phansi kwesikhundla sakhe nguzakwabo oyikhansela laseMsinga.Ummeli kaNdlovu, uKunene weKunene Attorneys eMgungundlovu, uthe sebefake enkantolo incwadi yamademeshe ukugeza igama likaNdlovu ngokuhlanjalazwa esidlangaleni kuthiwe ubulele.“Ngokudicilelwa phansi kwesithunzi sikaNdlovu, sifuna owamhlambalaza ageze igama lakhe ngo-R6.5 million. Sesiyifakile incwadi enkantolo efuna amademeshe ngokuhlanjalazwa kwakhe esidlangaleni.“Sesilinde ukuzwa kuSheriff wasenkantolo ukuthi usemthumelele yini uMnuz Lungisani Ntuli le ncwadi.“Unikwe izinsuku ezingu-30 emva kokuyithola ukuthi akhokhe le mali. Uma engazimisele kuzophoqa ukuthi siye enkantolo siyoluqedela khona udaba,” kusho ummeli uKunene.UNdlovu ubopha uNtuli ngezinsolo ezenziwa yilo zakwabo zokuthi uyena owabulala ikhansela uMnuz Siyanda Magubane owayehamba noNtuli ngelanga lesigameko sokudutshulwa kwakhe.UNtuli wakhuluma enkonzweni yomngcwabo kaMagubane ngo-2022 lapho atshela khona izinkumbi zabantu ukuthi wazibonela ngawakhe uNdlovu eqeda ukubadubula.Lolu daba lwaba ngundabamlonyeni kwaze kwaphoqeleka ukuthi i-IFP imise uNdlovu esikhundleni sokuba yimeya kuze kube kuphothulwa uphenyo.Emva kwalesi sigameko kwaphinde kwaboshwa uNdlovu etholwa nezibhamu, okwaba yinto eyayamaniswa nesigameko sokushona kukaMagubane.Echaza uNdlovu ngalesi sigameko uthe yena akakaze aboshelwe ukubulala uMagubane ngoba umsulwa kulokho.“Amaphoyisa angiphenya akukho okwangihlanganisa nalesi sigameko. Engangiboshelwe kona ukutholakala nezibhamu okwabe sekwenziwa uphenyo ukuthi kungani zikumina.“Nakhona kugcine kutholakele ukuthi kwakuyizibhamu zomsebenzi, akukho okwakushayisa amakhala ngazo. Kumanje lelo cala seliphelile futhi ngitholakale ngimsulwa kulona,”’ kusho uNdlovu.Ngokuboshwa kukaNtuli uthe akukho okuningi azokuphawula ngoba udaba lukubameli.Uveze ukuthi noma kunjalo akanankinga noNtuli futhi bayabingelelana ngisho behlangana kumasipala njengoba besaqhubeka nokusebenza njengamakhansela e-IFP.Uthe naye usaqhuba umsebenzi wakhe njengekhansela leWard yakhe futhi usenguyena uSihlalo we-IFP wesiFunda uMzinyathi. UMagubane owadutshulwa naye wayeyikhansela le-IFP eMsinga."
    },
    {
        "content": "UNUNUSELWA ngesikhundla sikandunkulu wesifundazwe uSihlalo we-IFP KwaZulu-Natal uMnuz Thami Ntuli, okuthiwa ucingo lwakhe lukhala umlibe eshelwa ngamaqembu.UNtuli obefakwe kwesombango kandunankulu kuthiwa ufunwa yiMK, yi-ANC ne-DA abafuna ukungena naye embusweni wesifundazwe. Kumatasa njengamanje kuyaxoxiswana ukuze kubunjwe uhulumeni wesifundazwe.IMK ihambe phambili ngezihlalo ezingu-37 esifundazweni. IMK ilandelwa yi-IFP ngezihlalo ezingu-15 bese kuba yi-ANC enezihlalo ezingu-14. Endaweni yesine kuhleli i-DA ngezihlalo ezingu-11.I-EFF inezihlalo ezimbili bese kuvala i-NFP ngesihlalo esisodwa kodwa esingenza umehluko omkhulu. Isolezwe lithole ngezingede zalo ukuthi amaqembu ashela uNtuli kwesikandunankulu.Ebuzwa uNtuli ngalokhu uthe kuyiqiniso ukuthi amaqembu ayamthinta kodwa akukho azokwenzeka ngoba izingxoxo ziphethwe yiqembu kuzwelonke.“Ucingo lukhala manje namanje kube kungena olunye bayangithinta kodwa ngibedlulisela kubaholi kuzwelonke lapho okuphethwe khona izingxoxo. Mina ngiqhubeka nomsebenzi lapha eKing Cetshwayo,’’ kusho uNtuli.UNtuli wale waphetha ukudalula amagama amaqembu amthintile wathi ngeke akwazi okwamanje. Uthe akazi ukuthi izingxoxo zizophetha kanjani kodwa iqembu lizomemezela uma kukhona izivumelwano.Okokuqala okusabalele wukuthi i-ANC ingase ingene iphathe ne-DA ne-IFP bese befaka neNFP. Uma wonke la maqembu ehlangene enza izihlalo ezingu-41 nokungenza kube lula ukuthatha umbuso wesifundazwe.Izihlalo eSishayamthetho zingu-80, okusho ukuthi ophethe izintambo kufanele abe nezihlalo ezingu-41 kuya phezulu. Uma ehlangana amaqembu abalwe ngenhla kuyobe kusho ukuthi iMK ne-EFF bazoba amaqembu aphikisayo.Uma i-IFP ikhetha ukungena neMK kuyobe kusho ukuthi izihlalo zabo uma zihlangene zingu-52 nokuyokwenza badlule ngehubo beyothatha izintambo zombuso kuhulumeni wesifundazwe.Lokhu kuyobe kusho ukuthi i-ANC, DA, EFF neNFP bazoba amaqembu aphikisayo esifundazweni. I-ANC ebiphethe isifundazwe ilahlelwe yizihlalo ezingu-30 eyayizithole okhethweni lwango-2019, lapho yayithola u54%."
    },
    {
        "content": "USIHLALO weDA KwaZulu-Natal, uMnuz Dean Macpherson, ujabulela ukuthi iMK ayizange ithole izihlalo ezanele ukuthi ibuse ngokuzimela KwaZulu-Natal.UMacpherson uthe bazokwenza ngakho konke okusemandleni abo ukuthi iMK ayisiphathi isifundazwe.Ukusho lokhu ngesikhathi ekhuluma nabezindaba esikhungweni sokubala amavoti esiseThekwini.IMK iyona ezihola phambili KwaZulu-Natal ngamavoti angaphezu kuka-44%, iDA yona ilele isine.UMacpherson uthe bamelene nokuthi kuphathe iMK KwaZulu-Natal.\"Emkhankasweni wethu besithi 'takula iKZN'. Besisuke sisho ukuthi iKZN ayitakulwe ezintweni ezifana neMK. Sijabule ukuthi abakwazanga ukuthola isibalo esingaphezu kuka-50%.\"UMacpherson uthe amaqembu aphikisayo kufanele abambisane ukuze iMK ingezukuphatha.UMacpherson uthe angeke bayemukele imiphumela yokhetho  uma izikhalazo zayo zingaxazululwa ngokushesha.UMacpherson, uthe kunezikhalazo ezingu-34 abazifakile ezingakaxazululwa.Imiphumela yokhetho izomenyezelwa kusasa, ntambama.Izolo, iDA ibhalele inhlangano eyengamele, i-Independent Electoral Commission (IEC), beyitshela ukuthi bafuna izikhalazo zabo zixazululwe ngaphambi kokuthi kumenyezelwe imiphumela.I-DA iphinde yafaka isikhalazo ngokwesigaba somthetho u-55, esiphoqa ukuthi kuqokwe ukhomishana ozophenya izikhalazo zabo.UMacpherson uthe izikhalazo zabo zingenza umehluko omkhulu uma zingaxazululwa.\"Kunezindawo lapho othola khona ukuthi kunaphepha okuvota esifundazweni angu-2 000, bese kuthi akazwelonke abe u-4 000. Kunzima ukukholwa ukuthi into enje yenzeke kanjani.\"Okubi ukuthi asizitholi izimpendulo eziqondile uma sibuza imibuzo. Uma uhlanganisa lezibalo uyabona ukuthi kungashintsha izinto eziningi. Kungashintsha ukwabiwa kwezihlalo esiShayamthetho saKwaZulu-Natal.\""
    },
    {
        "content": "UNGQONGQOSHE weMfundo eyisiSekelo, uNksz Siviwe Gwarube, uchitha eyokuzodlala ipolitiki emnyangweni nokuzolwa nenyunyana yothisha iSadtu.UNksz Gwarube uzibophezele ekutheni uzohlangana nezinhlaka ezehlukene ngoba zibaluleke kakhulu noma kungathiwa kuhlukenwe ngemibono. Izinto azibeke eqhulwini lwazozenza, ukuqeda ngezindlu zangasese zomgodi ezikoleni, ukuphucula izinga lokufunda kubafundi abangakuqondi abakufundayo ukuphucula ingqalasizinda nokulwa nesihlava sokuhlukunyezwa kwabafundi.“Angizile ukuzolwa izimpi zepolitiki noma ukuzofaka imigomo ye-DA kwezemfundo. Ngizosebenzisana nezinhlaka ezehlukene kwemfundo ngoba ngeke ngiwenze ngingedwa lo msebenzi.” Ukusho lokhu ekhuluma nesiteshi sethelevishini iNewzroom Afrika.Usho kanje iSadtu yaphumela obala yachitha ukuqokwa kwakhe ikhala ngokuthi iqembu lakhe aliyifuni le nyunyana ngoba libona isitha nokuthi konke okungalungile kwezemfundo, kwenziwa yile nyunyana.Le nyunyana isole ne-DA ngokuchitha umthetho wezikole obuchitshiyelwa olinde ukusayinwa nguMengameli Cyril Ramaphosa iBela Bill, onika amandla izinhloko zeminyango yezemfundo ezifundazweni ukuthi zinqume uma izikole sezigcwele kanjalo namanye amandla.UNksz Gwarube (34) uthe kummangazile ukuthi kube nomuzwa onje kule nyunyana esanda kuqokwa.“Odabeni oluthinta iBela Bill, ngizoxoxa noMengameli ngezinye izigatshana engingeneme ngazo. UMengameli unawo amandla okuwuphindisela ePhalamende lo mthetho, ukuze ulungiswe ngaphambi kokuba awusayine. Angicabangi ukuthi wonke lo mthetho kumele uchithwe kodwa izigatshana ezimbalwa ezidinga ukulungiswa,” kusho uNksz Gwarube.Uthe okwakhe yena ukuqinisekisa ukuthi abafundi abangu-14 million, ababhekele bayafunda.“Okwami nje ukuqinisekisa ukuthi angibenzeli phansi abafundi. Okunye nokunye ngizokubona uma kuhamba isikhathi. Ngizoyiveza eminye imibono yami, ngeke ngidlale ngizosebenza.” Uthe uzimisele nokuvakashela ezifundazweni ayohlangana nabaphathiswa beminyango, namathimba abo.\"Yinto engiyijahe kabi ukuhambela zonke izifundazwe ngihlangane nezikhulu zomnyango ngizwe ngezinto ezimbi, nezinhle ezidinga ukulungiswa. Ngizothola nalapho kuhamba kahle khona, ukuze siqinise kakhulu khona.“ Uthe uzoxhumana nanongoti kwezemfundo ukuze bamluleke ngezinye zezinto ezidinga ukulungiswa.Uncome obenguNgqongqoshe walo mnyango uNkk Angie Motshekga, wathi usenamava kulo mkhakha ahlale kuwo iminyaka engu-15. Uveze nokuthi uzosebenzisana nozakwabo osemnyangweni wezemiSebenzi yoMphakathi neNgqalasizinda uMnuz Dean MacPherson, okwi-DA mayelana nezithinta ingqalasinda ezikoleni."
    },
    {
        "content": "UMHOLI weMK oyikhansela kuMasipala waseThekwini, uMnuz Visvin Reddy uthweswe icala lokuphehla udlame emva kwenkulumo yakhe esabisa ngokuthi kuzokuba nodungunyane uma kukhishwa iMK ohlwini lwamaqembu angenele ukhetho.UReddy uvele eNkantolo yeMantshi eChatsworth ngoLwesithathu lapho ebekwe khona icala ngaphansi komthetho olawula ukuhlangana kwabantu, iRiotous Assemblies Act.Okhulumela iNational Prosecuting Authority KwaZulu-Natal, uNkk Natasha Ramkisson-Kara uthe icala likaReddy lihlehliselwe uJune 14 kanti selizoqulwa eNkantolo yesifunda eThekwini.” UReddy uyilungu eliqavile leMK, uvela ohlwini lwamalungu alenhlangano aya ePhalamende emva kokhetho oluzayo. Izolo ubonakale engathukile ngaphandle kwenkantolo.Utshele amalungu eMK abezomeseka ngaphandle kwenkantolo ukuthi lelizwe alikayitholi inkululeko, wathi iyotholakala mhla iMK yanqoba ukhetho.“I-ANC kaRamaphosa (Mengameli, uCyril) ihlezi ifuna sigubhe usuku lwenkululeko ngo-Ephreli 27.“U-Ephreli 27 akusilo usuku lwenkululeko. Usuku lwenkululeko kuzokuba uMeyi 29, lapho iMK iyonqoba ukhetho ngamalengiso,” kusho uReddy.UReddy wazifaka otakwini ngokusongela izinkantolo nenhlangano eyengamele ukhetho, i-Independent Electoral Commission (IEC).UReddy ekhuluma emcimbini weMK, wathi kuzokuba nodlame uma izinkantolo zithatha izinqumo ezinqinda amandla leli qembu elikhankaselwa owayenguMengameli uJacob Zuma.Inkulumo yakhe wayenza ngenyanga eyedlule ngaphambi kokuthi kulalelwe amacala amabili lapho i-ANC imangalele kuwo iMK.Icala lokuqala lalalelwa eNkantolo yezoKhetho, lapho i-ANC yayifuna ukuthi iMK ikhishwe ohlwini lwamaqembu azongenela ukhetho.Isicelo se-ANC sachithwa. Icala lesibili lalilalelwe eNkantolo eNkulu eThekwini, lapho i-ANC yayisola iMK ngokuntshontsha igama nophawu lombutho wezempi owahlakazwa, uMkhonto weSizwe.Kwi-video esabalale ezinkundleni zokuxhumana, uReddy uzwakala ethi kuzosuka izibhelu uma kukhishwa iMK ohlwini lwamaqembu angenele ukhetho.“Siyazi ukuthi izinkantolo zichemile. Uma kuvinjwa iMK, kuzosuka udungunyane kuleli zwe. Kuzokuba nemibhikisho engakaze ibonwe. “Kwalona ukhetho lolo ngeke lube khona. Akekho umuntu waseNingizimu Afrika ozovota iMK ingekho okhethweni,” kusho uReddy,Uphinde wasabisa ngodlame uma kukhishwa igama likaZuma ohliwni lwabangenele ukhetho.UZuma uvele usekhishiwe ohlwini, kepha usiphonsela inselelo lesinqumo."
    },
    {
        "content": "UMENGAMELI weNFP, uMnuz Ivan Barnes, ufuna kubasebenzele ukuba ababeki benkosi KwaZulu-Natal.UBarnes ufuna isihlalo abasithole esiShayamthetho saKwaZulu-Natal sibasize bakhulise iqembu.Yize iNFP ithole isihlalo esisodwa KwaZulu-Natal, ibonwa njengababeki benkosi njengoba lingekho iqembu elinqobe ukhetho ngamalengiso.INFP imataniswa nesivumelwano sokusebenzisana okuthiwa sixoxwa i-IFP, ANC, neDA, abanezihlalo ezingu-40.Ukuze la maqembu aphathe adinga isihlalo esisodwa.Uma isivumelwano siphumelela, kuthiwa iNFP izonikezwa isikhundla kwikhabhinethi lesifundazwe.UBarnes uthe isivumelwano abazongena kuso ufuna sibasize ukuba bakhe kabusha leli qembu elikhombisa ukwehlelwa ukwesekwa.“Njengeqembu sizobheka izindlela esingasebenzisa kahle ngazo isihlalo esisitholile. Kubalulekile ukuthi isihlalo sisisebenzele ukuze sibuye ngamandla okhethweni lohulumeni basekhaya lwango-2026.”UBarnes ukuqinisekisile ukuthi kukhona amaqembu asebathintile, efuna ukuthi basebenzisane.“Ngingakuqinisekisa ukuthi i-ANC ne-IFP sebesithintile, sesilinde ukuba sihlangane nabo. Engingakusho ke ukuthi iDA ayikakhulumi nathi. Esikulindile ukuthi zonke izinhlangano ezifuna ukuphatha zihlangane, zikhulume ngezwi elilodwa. Sifuna ukuba kube nesivumelwano esizosiza abantu.”Kucishe kwavalwa ngehlahla kwiNFP kulolu khetho njengoba ingatholanga lutho ePhalamende, ibikade inezihlalo ezimbili.Naso isihlalo abasithole KwaZulu-Natal basithole ngengcacamezela njengoba bethole amavoti angu-16 991.Isihlalo esiShayamthetho besingamavoti angaphezu kuka-40 000, iNFP ibhekelelwe njengeqembu elincane elithole amavoti angconywana kunamanye.UBarnes ukhale kakhulu ngezinkinga zangaphakathi, wathi izona ezenze ukuthi bangenzi kahle okhethweni.“Imiphumela yokhetho ngeke siyihlukanise nezinto ebezenzeka ngaphakathi kwiNFP. Yebo abantu abathembekile kwiNFP bavotile kodwa kunamalungu eNFP anganelisekile angazange avote. Izinkinga zangaphakathi kwiNFP zenze ukuthi abantu abaningi bagcine bengasayithembi iNFP.”UBarnes uthe izinkinga eziningi sebezilungisile, wathi sekusele kancane bakhulume ngezwi elilodwa.“Lokhu kusho ukuthi sizoya okhethweni olulandelayo singasabhekene nezinkinga. Lokho kusinika amathuba okuthi senze kahle.”Izinkinga zeNFP zindala, zaqala ngesikhathi kunengqungquthela yokukhetha ubuholi eyayingo-2019.Ubuholi obakhethwa kule ngqungquthela bahlakazwa isinqumo senkantolo.Ngonyaka odlule i-NFP yaba nengqungquthela yokukhetha ubuholi, nokho kukhona abaphikisana nobuholi obakhethwa."
    },
    {
        "content": "Amaphoyisa abophe owesifazane ngezinsolo zokuthi ugwaze wabulala isoka lakhe maqede wafonela unina walo eLimpopo ngoLwesihlanu.Lesi sigameko okufe kuso uMnuz Tumelu Makwala (34) kuthiwa senzeke eBolobedu ngabo-8 ebusuku.Ngokombiko wamaphoyisa, umsolwa ushayele unina wesoka emtshela ukuthi ukujikijelana ngamazwi phakathi kwakhe nendodana yakhe kushube kwaphetha ngokuthi ayigwaze ngommese.Kuthiwa ngesikhathi unina efika lapho bekuhlala khona umgilwa, umfice opha egunjini lakhe lolala wabe eseshayela abezimo eziphuthumayo. Bafike bathi usethule.Kuvulwe icala lokubulala umsolwa wakhalelwa ngamasongo kaSigonyela. Kulindeleke ukuthi avele eNkantolo yeMantshi yaseKgapane maduze ebhekene necala lokubulala.Umkhuzi wamaphoyisa eLimpopo, uLieutenant General Thembi Hadebe usigxekile lesi sigameko. Unxuse izithandani ezinezinkinga ukuthi zifune usizo kunokusebenzisa udlame.Kwesinye isigameko, kusolwa isoka abesehlukene nalo esigamekweni sokugwazwa kubulawe owesifazane (28) esifundeni iWaterberg eLimpopo ezintatha ngoMgqibelo.Kuthiwa lona wesifazane ubebuya endaweni yokucima ukoma ngo-1 ekuseni ngesikhathi ehlaselwa ngowayeyisoka lakhe omgwaze amanxeba amaningi ngaphambi kokuphela emoyeni. Owesifazane ufele emtholampilo oseduze abephuthunyiswe kuwo."
    },
    {
        "content": "OBEGCOTSHELWA kwesokuba nguMengameli omusha weZulu Congregational Church (ZCC), uMfu Sihle Zuma ufuna ukuthi ibandla lilwe nenkinga yezidakamizwa ekhungethe intsha.Umsebenzi wokugcotshwa kukaMfu Zuma bewenganyelwe nguMfu George Mnisi wesikole sokufundela ubufundisi, i-Union Bible Institute (UBI).Le ndumezulu yenkonzo ebihanjelwe ngamalungu aleli bandla  ebevela ezingxenyeni ezehlukene zeKwaZulu Natal ibisesakhiweni sePresbyterian Church of Southern Africa esiseMpendle.UZuma enkulumeni yakhe uqhakambise kakhulu ukubaluleka kokuba leli bandla liklame indima enkulu ekuthuthukisweni kwentsha yalo.Uthe ukholwa ukuthi ibandla likaNkulunkulu  linendima enkulu okumele liyiklame uma kukhulunywa ngentsha eacwile ezidakamizweni.\"Ngifuna ukuthi kube khona esikwenzayo  ngenhloso yokuphucula impilo yentsha. Kodwa konke kulele ekutheni sisebenza ngokubambisana kangakanani,'' usho kanje.Uthe ingwadla yentsha ecwile ezidakamizweni akumele ibandla liyibukele kude kodwa kumele  libhukule ukuze lithole isisombululo sayo.Uthe ebuholini bakhe ufuna ukubona leli bandla linentsha eaphokophelele impilo engcono futhi engeke nangephutha igcine isiphenduka imilutha yezidakamizwa.Ngale kwezidakamizwa uthe ibandla kumele kube khona elikwenzayo ukugwema ukuthi intsha ingangeni ebugebengwini\"Ngiyilolu hlobo lomholi olukholelwa kakhulu entsheni. Yingakho nje ngifuna sibabeke phambili siphinde sibalekelele ngayo yonke indlela esingenza ngayo,'' usho kanjena."
    },
    {
        "content": "UTHEMBISE ukungenela alungise isimo aphinde aqede nenkohlakalo ohlelweni lokuphakelwa kwabafundi ezikoleni zaKwaZulu-Natal uNgqongqoshe weMfundo eyisiSekelo uNksz Siviwe Gwarube.UNksz Gwarube uthe ukhathazekile ngezinkinga ezibhekene nalolu hlelo eKZN njengoba kunezinkinga angenela kuzona, ngokungakhokhelwa ngesikhathi kwabahambisa ukudla ezikoleni.Uthe yingakho eze wamisa nse nokukhishwa kwethenda kaR9.8 billion, yokuphakela izikole zakuleli ngoba efuna ukuqinisekisa ukuthi abafundi abalambi, nokuthi ukudla kuzofika nsuku zonke ezikoleni.“Ngizimisele ukuyisiphula nezimpande inkohlakalo ohlelweni lokuphakelwa kwabafundi ezikoleni zethu. Kuke kwaba nezinselelo ezifundazweni iKZN naseGauteng kanti ngibe sengibiza umhlangano wabo bonke abaPhathiswa ukuthola ngezinkinga. Siyangenela eKZN ngezinkinga ezikhona zokungakhokhelwa kwabahambisa ukudla ezikoleni ngenxa yezinkinga zemali,” kusho uNksz Gwarube ephendula imibuzo ePhalamende.Abaphakela izikole esifundazweni sebeke basabisa ngokumisa ukuhambisa ukudla ngenxa yokungakhokhelwa ngesikhathi.UNksz Gwarube uthe akakholwa ukuthi umuntu oyedwa angaphakela abafundi abevile ku-9.7 million, abahlomula kulolu hlelo.“Yingakho ngamisa ithenda yokuthi umuntu oyedwa aphakele bonke abafundi. Kumele kuhlomule umphakathi kulolu hlelo kungazuzi umuntu oyedwa,” kusho uNksz Gwarube.Uthe uma esethathe isinqumo uyomemezela indlela okuzosetshenzwa ngayo ngaphansi kwalolu hlelo.Sinconyiwe isinyathelo sokumisa lithenda njengoba bekusolwa ukuthi kungenzeka kube nenkohlakalo.EKZN uhlelo lokunika umuntu oyedwa ozophakela abafundi lwaba nezinkinga kwaze kwabuyelwa ohlelweni oludala lokuhambisa ukudla kosonkontileka abahlukene.UNksz Gwarube ubuye wathembisa ukuthi ngoMashi ngonyaka ozayo bafuna ukube sebeqede nya ngamathoyilethi omgodi ezikoleni zakuleli.“Zingu-259 izikole ezinamathoyilethi emigodi kuleli. Sihlela ukuthi siqede ngawo uma kuphela unyaka wezimali ophela ngoMashi 2025.” Amalungu ePhalamende afune ukwazi ukuthi uzoqinisekisa kanjani ukuthi lokhu kuyenzeka.Uwaphendule ngokuthi eminyakeni edlule zingaphezu kuka-4 000 izikole ebezinamathoyilethi omgodi kanti manje sekusele ezimbalwa.UNksz Gwarube uchithe indaba yokuthi umnyango wehlisa isibalo sothisha eWestern Cape.Uthe kunenkinga yemali kuleli wathi basazama ukuxoxisana noMgcinimafa ngalolu daba.“Uma sivala noma sihlanganisa izikole sixoxa nomphakathi. Asimane sisivale noma yikanjani njengoba nalapho ngakhulela khona kunezikole eziningi ezavalwa,” kusho uNksz Gwarube."
    },
    {
        "content": "IDINGA ithimba longqongqoshe beminyango ehlukene inkinga yokuduva kwezidumbu ezingenabanikazi emakhazeni kahulumeni kuleli. Lokhu kushiwo nguDkt Sibongiseni Dhlomo, iphini likaNgqongqoshe wezeMpilo kuleli ngesikhathi ekhuluma nesiteshi sethelevishini izolo. UDkt Dhlomo ubekhuluma ngemuva kokukhishwa kombiko othi zibalelwa ku-2 000 izidumbu eziduve emakhazeni kahulumeni kuleli, ezingenabanikazi.Isibalo sidalulwe nguNgqongqoshe wezeMpilo ezweni uDkt Joe Phaahla, obephendula umbuzo welungu leDA, ePhalamende uNksz Madeleine Hicklin.UPhaahla uveze ukuthi isifundazwe iKwaZulu-Natal, yisona esinesibalo esiphezulu sezidumbu eziduve emakhazeni njengoba zingu-1 336, kulandele iLimpopo ngezingu-283, neNorth West ngezingu-266. Ungqongqoshe uveze nokuthi eMpumalanga zingu-82 izidumbu ezingenabanikazi, eFree State zingu-82, kuthi eNorthern Cape zingu-51.Azikho izidumbu ezidalulilwe eGauteng, Eastern Cape, naseWestern Cape.UDhlomo uthe inkinga isidinga ukuthi kungenelele ithimba longqongqoshe abehlukene okubalwa owamaPhoyisa, owezaseKhaya, owezeMpilo, owezokuBusa nokuBambisana nowezobuLungiswa. “Ngikhulumile noPhaahla ukuthi mhlawumbe kumele sicele kumengameli ukuthi sisebenzisane nalabo ngqongqoshe kule nkinga. Isidinga uwonke wonke ngoba ukuze singcwabe izidumbu ezingenamuntu sidinga umhlaba kumasipala,” kuchaza uDkt Dhlomo.UDhlomo uqhube wathi izidumbu eziningi zakulesi sifundazwe zisuke zingezabantu abagwaziwe, nabadutshuliwe.“Ezinye izidumbu eKZN zisuke zingezabantu abazikhungile kanjalo nabasuke belimele ezingozini. Siyazigcina izidumbu ngethemba lokuthi imindeni izofika izofuna izidumbu emakhazeni. Uma kudlula izinsuku ezingaphezu kuka-30, sibe sesihlela ukuzingcwaba siwuhulumeni, ngokwethu sisigcina izinsuku ezingu-30 isidumbu,” kuchaza uDhlomo.Uthe bengumnyango abakwazi ukubika izidumbu eziduvile ezingenabantu ngoba ezinye izinqumo zidinga eminye iminyango.UDkt Dhlomo uchaze kanje:“Okunye okumele sikubheke noNnqongqoshe wezobuLungiswa ngukuthi mhlawumbe isidumbu esesihlale isikhathi eside emakhazeni silothiswe. Manje lesi sinqumo asikwazi ukusithatha singumnyango wezeMpilo wodwa, sidinga usizo lweminye iminyango.” Uthe bayalugcina ulwazi olufana nesithombe, amasampula egazi namanyela ezandla ukuze ngomuso uma kufika izihlobo bakwazi ukuhlola ulibofuzo.Unxuse imindeni esuke ilahlekelwe yizihlobo ukuthi iye emakhazeni kahulumeni iyothungatha khona izidumbu ezisuke zingaziwa.UDkt Dhlomo uveze ukuthi akukuhle ngasohlangothini lwezempilo ukugcina isidumbu emakhazeni iminyaka eminingi.“Sinxusa abasebenzi bethu ukuthi baqhubeke nje bazigcine lezi zidumbu noma sazi ukuthi akukuhle ngakwezempilo. Ezinye izidumbu kuphela iminyaka ziduvile emakhazeni.” "
    },
    {
        "content": "Uyazikhipha uMnyango wezeMpilo KwaZulu-Natal odabeni lonogada abadube umsebenzi esibhedlela iNorthdale, eMgungundlovu, ngoba bengaholanga.UMphathiswa wezeMpilo KwaZulu-Natal, uNksz Nomagugu Simelane, ekhuluma ohlelweni lomnyango i-KZNHealthChat DotGov, ngoLwesihlanu, uthe umnyango awunabo onogada bawo, uba nezinkontileka nezinkampani bese zikhokhelwa ngomsebenzi wazo, njalo ngenyanga.Uthe onogada abadube umsebenzi abaqashiwe yibona kodwa baqashwe yizinkampani ezinezinkontileka nomnyango ngakho kuyabakhathaza ukuthi uma bengaholile noma benezinkinga nabaqashi babo, bavimbele iziguli ukuthi zingene esibhedlela ngoba kabakweletwa yisibhedlela, bakweletwa yilezo zinkampani.Ngokuthola kweSolezwe onogada baqale bavala amasango esibhedlela, obekuphazamisa iziguli ezingena esibhedlela. Bekhuzwa bayeka kodwa kuze kwashaya uLwesihlanu bengakabuyeli emsebenzini, beme ngaphandle. Uthe sekuyinsakavukela ukuthi abasebenzi abaqashwe yizinkampani ezinezinkontileka nomnyango badubele ezikhungweni esikhundleni sokulungisa izinkinga nabaqashi babo.UMnuz Ayanda Zulu onguNobhala wenyunyana yabasebenzi iNehawu, uthe bayabeseka abasebenzi abalaxaze umsebenzi ngoba bengaholanga, bafuna umnyango nomqashi balungise udaba ngokushesha, kodwa umphathiswa, uthe: \"Ngokwazi kwethu, ayikho inkampani engakhokhelwanga ngomsebenzi ewenzile. Uma kungenzeka ukuthi inkampani ayikhokhelwanga njengoba kuthiwa isho njalo kubasebenzi, iphutha likuyo. Uma ilethe amaphepha okukhokhelwa ngemuva kwesikhathi iphutha likuyo. Kunesikhathi esibekiwe sokuthi inkampani iwaletha nini lawo maphepha.\"Sekuyinto evamile ukuthi izinkinga zezinkampani ezinezinkontileka zikapakele ekusebenzeni kwezibhedlela. Ekuqaleni kwenyanga, abasebenzi abahlanza esibhedlela iKing Dinuzulu - ebebesebenzela inkampani iNdlamlenze Cleaning Services - bebekhala ngokwephucwa isinkwa ile nkampani okuthe uma sekumele kuvuselelwe izinkontileka yashiya abanye ngaphandle. Abasebenzi baze baya e-CCMA ngoba bekholwa ukuthi uhlelo alulandelwanga kahle."
    },
    {
        "content": "UMQONDISI wezokuShushisa (NPA) KwaZulu-Natal, u-Advocate Elaine Harrison, uthe awafakwanga amagama ofakazi esicelweni sokubuyiswa kwabasolwa ekufeni kuka-AKA ngoba kunokukhathazeka ngokuphepha kwabo.UKiernan “AKA” Forbes, nomngani wakhe uTebello “Tibz” Matsoane, bavinjezelwa okwezinyamazane babulawa nyakenye. Bathelekelwa ngamadoda abavithiza ngenhlamvu bashona bencokola ngaphandle kwendawo yokudlela i-Wish, esemgwaqweni kuFlorida, eyagcina ivaliwe.Kunomshikashika wokuzama ukubuyisa abanye abasolwa ababhajwe eSwatini, okuthiwa bayathinteka ekufeni kwabo. UMnuz Siyabonga Gezani Ndimande obuye abizwe ngoNxele, noMnuz Malusi Dave Ndimande basabhajwe eSwatini.Baboshwa begobe amadlangala eNkwalini, eZone 4, eMbabane, khona eSwatini, lapho ababeqashe khona. U-Advocate Harrison uthumele amaphepha esicelo sokubuyiswa kwabasolwa abaseSwatini, asidlulisele kuNgqongqoshe wezobuLungiswa, uMnuz Ronald Lamola. Iphephandaba iTimes of Eswatini libike ngodaba lithi amaphepha esicelo asefakiwe.Kuvela ukuthi isicelo sibhalwe amakhasi angu-254 nokulapho u-Advocate Harrison, eveza khona uvalo analo ngofakazi becala.“Bekungeke kube nobulungiswa ukudalula amagama ofakazi esicelweni secala. Amacala abafunelwa wona abucayi futhi makhulu, ukuvikelwa kofakazi nesithunzi sophenyo yikhona okuphambili ukuze kushushiswe ngempumelelo,’’ kuchaza u-Adv Harrison.Emaphepheni uphinde waveza ukuthi banobufakazi obuqanda ikhanda ngamacala abazowathwesa abasolwa. Uthe ubufakazi obuqukethwe yidokodo bukhomba ukuthi abakwaNdimande basebenza ngokubambisana ekufeni kuka-AKA nomngani wakhe.U-Advocate Harrison uveza nokuthi abaphenyi becala bami ngomumo ukuyofakaza eNkantolo eSwatini, uma kunesidingo salokho ukuze basekele isicelo sokubuyisa abakwaNdimande.Izinsizwa zakwaNdimande sezivele izikhawu eNkantolo yeMantshi kwaManzini, eSwatini, udaba luhlehlisiwe ngoba bekusalindwe isicelo sakuleli. Kulindeleke ukuthi abasolwa abaseSwatini, baphindele enkantolo ngo-Ephreli 9, kuzwakale ukuthi kuthiwani ngesicelo sokubuyiswa kwabo.Abanye abasolwa abahlanu babhizi nesicelo sabo sebheyili eNingizimu Afrika, abasifake eNkantolo yeMantshi eThekwini. Kulindeleke ukuthi babuyele enkantolo ngoMashi 27, ukuze uMbuso wenze izethulo zawo uphikisa isicelo sebheyili sabasolwa."
    },
    {
        "content": "UMNYANGO wezokuThutha uthi sekuseduze  ufike umshini ozoshicilela ngokushesha amalayisensi okushayela.Lo mshini ozolandwa e-Europe kulindeleke ukuthi ushicilele amalayisensi kungakadluli izinsuku ezinhlanu.Bekufanele ufike ngoMeyi kodwa awufikanga ngenxa yokuthi kusalandelwa izinhlelo zikahulumeni zokuthenga impahla.UMnuz Collen Msibi okhulumela uMnyango wezokuThutha, uthe bekufanele kulandelwe izinhlelo zokuthenga impahla kodwa wona umshini ozoshicilela amalayisensi ngokushesha uyeza.“Sicela abantu basibekezelele ngoba simatasa nezinhlelo ezilandelwa uma kuthengwa impahla. Sizodedela ikomiti elibhekele amabhidi okuthengwa kwempahla ukuba lenze umsebenzi walo,” kusho uMsibi.Uthe okwamanje akekho umuntu oselinde isikhathi eside engayitholi ilayisensi kodwa kuzothengwa umshini omusha ngoba omdala usufa njalo.Kuzokhumbuleka ukuthi ngesikhathi seCovid-19 kwaphazamiseka ukushicilelwa kwamalayisensi emuva kokufa komshini wokuwashicilela.Kwavela ukuthi umshini wawuthengwe eGermany ngo-1998, uma ufile kuyama ukushicilelwa kwamalayisensi kwazise izipele zokuwulungisa zilandwa eGermany.UMnuz Fikile Mbalula owayenguNgqongqoshe wezokuThutha waveza ukuthi izinsimbi zokuwulungisa azikho kuleli futhi naseGermany abasalusebenzisi lolu hlobo lomshini ukushicilela amalayisensi.Yikhona lokhu okwenza ukuthi uhulumeni anqume ukuthenga umshini omusha wokushicilela amalayisensi okuthiwa azohluka kakhulu kulawa akhona njengamanje ngoba azobe esenobuchwepheshe obuthe xaxa.Kulindeleke ukuthi amalayisensi amasha abe yikhadi elicishe lifane nelomazisi omusha. Kuthiwa nawo azoba nemininingwane yomuntu akwazi nokusebenzisa ubuchwepheshe be-biometric. "
    },
    {
        "content": "UKHALA uyazithulisa umculi owazakhela udumo emsakazweni ngowesifazane athi ubaleke nengane yakhe futhi akasafuni ayibone. Lo mculi, odumile eThekwini nophinde abe ngumphathi wezinhlelo emicimbini eyehlukene, uthe unendodana eneminyaka eyisithupha nalo wesifazane waseMlaza. Inkinga uthe akasakwazi ukuyibona emva kokuthi lo wesifazane ethole isoka elisha asehlala nalo nendodana yabo.Uveze ukuthi okubuhlungu uyayondla indodana yakhe futhi usayihlawula waze wengeza nangenkomo ngaphezulu ngoba efuna ukuba nobudlelwano nayo.“Ayikho into engiphethe kabuhlungu njengale eyenziwa wu...(egagula igama lakhe). Akukho engingakwenzeli yona indodana yethu kodwa ukwazi ukuyithatha abaleke nayo. Sithole le ngane naye sisafunda, ngingakabi nayo imali, kodwa bengimnika imali uma kwenzekile ngaba nayo. Nabazali bakhe u....(esho unina wendodana yakhe) abanankinga nami njengoba bebekwazi ukuthi uma ngifuna ukubona ingane yami bayikhiphe ngiyibone njengoba ibihlala nabo. Udaba lwethu sengize ngaluyisa enkantolo njengoba ngidinga ukuthi ngikwazi ukubonana nengane yami emva kokuthi efike kubo u...(esho unina) wayithatha wahamba nayo ngaphandle kokuvumelana nabazali bakhe,” kusho lo mculi.Uthe ngoJulayi 18 baya enkantolo njengoba efuna ukuthi anikwe ithuba lokuthi abe sempilweni yendodana yakhe.“Mina engikukhalelayo ukuthi sihlale sazana nendodana yami. Ngalokho angisho ukuthi ngifuna sibuyelane. Ukuba sempilweni yendodana yami akusho ukuthi ngizoyithatha ngizohlala nayo kodwa ngifuna ukwenza isiqiniseko ukuthi ngezimpelasonto ngihlala nginayo ukuze sihlale sixhumene. Yena uthi iyoze iqale ukuhlangana nami isineminyaka engu-11 engingazi ukuthi kusho ukuthini. Okubuhlungu kakhulu ukuthi indodana yami angiyazi noma isafunda yini njengoba zonke izikole aveza ukuthi ifunda kuzona sengiyile kuzona kuvela ukuthi ayikaze ifunde khona,”usho kanje.Imizamo yokuxhumana nonina wendodana yalo mculi ayiphumelelanga njengoba engekho emndenini wakhe onezinamba zocingo lwakhe njengoba kuthiwa usexabane ngisho nomndeni wakhe.Udadewabo walo wesifazane uthe kumanje unina wengane yalo mculi usenze izincwadi zesivimbelo emaphoyiseni ukuthi unina noyise abamzalayo bangaphinde baxhumane naye njengoba ebasola ngokuzwelana noyise wengane yakhe.“Akekho ekhaya osevumeleke ukuthi axhumane naye. Nathi asimazi ukuthi uhlala kuphi nengane. Usashintsha ngisho nezingcingo zakhe. Indoda ahlala nayo sezwa kuthiwa inguphrojusa wakhe womculo njengoba naye engumculi. Umndeni wami uhlukumezeke kabi ngesenzo sikadadewethu njengoba engasafuni ukuxhumana namuntu ekhaya. Uyise wengane wenze konke kahle ekhaya futhi ingane uyikhokhele ngokugcwele. Inkinga nguyena udadewethu. Asazi uthando olunjani lolu alutholile olwenza aze adikile ngisho nomndeni wakhe ngenxa yendoda, aphinde angafuni ingane ixhumane noyise,” kusho udadewabo walo wesifazane. "
    },
    {
        "content": "UMCULI wokholo uKhulekani Chili, uphuthunyiswe esibhedlela iCharlotte Maxeke, elimele kanzima emuva kokwehlelwa yingozi yemoto ngeSonto ngabo-7 ebusuku, eSandton, eGoli. UKhulekani uthe wehlelwe yilo mshophi ephuma emhlanganweni lapho bekulalelwa khona umucu wakhe omusha futhi bekudingidwa ngokuthi bazowukhangisa kanjani.\"Ngithe sengiseGrayston, ngathi uma ngingena emarobhothini abengivumela, ngashayiswa ngenye imoto. Ngihluleke ukulawula imoto yami iFord Fiesta, ngaye ngayoshayisa ibhokisi likagesi maqede imoto yaphaphalazela ogqegqemeni lomgwaqo. Ngihlale amahora amaningi ngizama ukuphuma ngoba bengivalelekile emotweni.\"Uqhube wathi ulimale kabi kangangoba uze waphuka izimbambo nethambo lasegxalabeni.UKhulekani uthe ukulimala kuphazamise izinhlelo zokukhangisa ngengoma yakhe entsha ethi Bhasobh' Umngani,  nemicimbi abezonandisa kuyona.Eminyakeni edlule umculi waduma kakhulu kodwa ukwaziwa kwakhe kwaphazanyiswa ukudakwa wutshwala. Uze wavela nasohlelweni lweMoja Love olisiza abantu asebeyimilutha yotshwala Uyaphuza, nakweloMzansi Magic iBlew It.Uphuzo oludakayo lwamenza wagcina esebandakanyeka ezingozini zomgwaqo futhi esewukudla kwejele njengoba manje esezelwe kabusha.Waqala ukuzakhela udumo nge-albhamu ethi Ingane Yomfana  ngo-2007. Ngo-2022 wakhipha esihloko sithi Ungumhlobo kodwa izingoma adume ngazo ngezithi Ngenzeni, Makhelwane, Ndiwanga Morena nethi Xola Sitha Sami. "
    },
    {
        "content": "IBOSHIWE indoda engeyokufika eNingizimu Afrika etholakale nensada yezidakamizwa ezingabiza uR500 000 okusolakala ukuthi ibiizidayisa. Umsolwa oneminyaka engu-44 uboshwe amaphoyisa emuva kokuthi egasele eflethini lakhe eliseMbilo, eThekwini ngoMsombuluko.Okhulumela amaphoyisa KwaZulu-Natal, uColonel Robert Netshiunda, uthe amaphoyisa alunywe indlebe ngendoda obekuisolakala ukuthi idayisa izidakamizwa eflethini elisemgwaweni uMelbourne.“Sibe sesithola incwadi yenkantolo esigunyazayo ukuba siseshe le ndawo. Iseshiwe, umsolwa watholakala nezidakamizwa okukhona kuzona izingcezu ze-cocaine nempuphu yewunga (heroine),” kusho uNetshiunda.Uqhube wathi izidakamizwa ezitholakele zibiza ngaphezu kukaR500 000.Kulindeleke ukuthi umsolwa avele eNkantolo yeMantshi yaseThekwini ngoLwesibili ngecala lokuhweba ngezidakamizwa."
    },
    {
        "content": "NJENGOBA umphakathi namaqembu ezepolitiki eyilinde ngabomvu imiphumela yokhetho lukazwelonke nolwezifundazwe, uhulumeni uthi phansi amaphaphu.Okhulumela uhulumeni uNksz Nomonde Mnukwa, uthe njengoba lusaqhubeka uhlelo lokuqinisekisa imiphumela yokhetho, abantu ababeke umoya phansi.Uthe uhlelo luthatha isikhathi ngoba kudingeka kwenziwe izinto eziningi okubalwa ukwaba izihlalo zasePhalamende, kanjalo naseziShayamthetho zezifundazwe.Uchaze kanje uNksz Mnukwa:“IKhomishini yezoKhetho ivulelekile ohlelweni lokuqinisekisa imiphumela ukuze ukhetho kube ngolukhululekile. Le miphumela kudingeka icwaningwe yizinkampani zabacwaningi eziqokwe ukwenza lo msebenzi.” Uqhube wathi amaqembu ezepolitiki ayakwazi ukuzicwaningela imiphumela wathi ngokomthetho imiphumela kumele imenyezelwe ezinsukwini eziyisikhombisa ngemuva kokhetho.“Izinsuku eziyisikhombisa ziphela ngoJuni 5, 2024. IKhomishini iyona kuphela enelungelo lokumemezela imiphumela yokhetho. Asikho esinye isikhungo noma abahlaziyi kanjalo namaqembu abanelungelo elisemthethweni lokumemezela imiphumela yokhetho.” Uxwayise amaqembu ukuthi angasheshi amemezele imiphumela. Uthe uma seyimenyezeliwe imiphumela, uhlu lwabazomela amaqembu ePhalamende luzonikezwa umengameli wamajaji.Uzobe eseludlulisela kunobhala wePhalamende.“La malungu kudingeka afungiswe, bese kuphakanyiswa igama lomuntu ozoba ngumengameli, ozovotelwa amalungu. Uhlelo lokuvotelwa kukamengameli lusingathwa nguJaji Raymond Zondo.” Uhulumeni usho lokhu nje kulindeleke ukuthi ikhomishini idedele imiphumela yokhetho kusasa. Kuthiwa imiphumela yesikhashana ize ifakwe emqulwini kahulumeni iGovernment Gazette.Umcimbi wokumemezela imiphumela yokhetho KwaZulu-Natal, use-Inkosi Albert Luthuli International Convention Centre eThekwini, kanti uqala ngo-4 ntambama.Okazwelonke useMidrand, kanti wona uqala ngo-6 ntambama.Lolu khetho belubhekwe ngabomvu kanti belufaniswa nolokuqala olwabanjwa ngaphansi kwentando yeningi ngo-1994."
    },
    {
        "content": "ISIKHULU esiphezulu sebhange Ithala, uDkt Thulani Vilakazi, sithi phansi amaphaphu kubantu abalondoloza imali kuleli bhange nababolekwe yilona imali.UVilakazi uthe ukumiswa kwelayisensi yaseThala akusho ukuthi imali yabantu izohamba noma kufanele bayoyikhipha ebhange kodwa isekhona.UNksz Lungi Memela olondoloza imali yakhe eThala, eGreytown, utshele Isolezwe  ukuthi umbiko we-FSCA umthusile ngoba ibhange lakhe alizange limazise okwenzekayo kodwa ufunde ephepheni ukuthi kunenkinga yelayisensi.“Ngivuke ekuseni ngaya edolobheni ngiyobheka ukuthi ngabe imali yami iphephile yini. Okwamanje konke kusahamba kahle kodwa awukho umlayezo engiwutholile iThala. Ngibonga Isolezwe ngokulokhu lisazisa okwenzekayo,” kusho uNksz Memela.UVilakazi uthe imiyalezo yokuchaza isimo bayithumele ngoMsombuluko. Uthembise amakhasimende abo ukuthi imishwalense yawo ngeke iphazamiseke ngoba basazoyithola yonke imihlomulo yabo njengoba isifakwe ngaphansi kwe-Ithala Development and Finance Corporation (IDFC).“Ngithanda ukuqinisekisa abantu baKwaZulu-Natal abalondoloza imali yabo eThala ukuthi iphephile futhi bazokwazi ukuyithola noma kunini uma beyidinga. Sikhiphe izaziso sichaza ngesimo esikhona emuva kwemibiko yangempelasonto yabezindaba.”Ubuye waveza ukuthi okwamanje abakwazi ukuvula ama-akhawunti amasha.“Ngiyaphinda futhi ukuthi one-akhawunti ebhange Ithala ngeke athikamezeke ndawo ngenxa yesimemezelo se-FSCA. Imali ikhona, umshwalense nayo yonke imihlomulo ayitholayo izoqhubeka. Izikhalo ze-FSCA ziyalungiswa. Sinikezwe kuze kube wu-Okthoba 28 ukuba sizilungise.”Uthe Ithala alinazo izinkinga zezimali futhi umncwaningi mabhuku jikelele uwufakazi walokhu njengoba elinike umbiko ongenalo ugcobho.Uveze ukuthi banenqwaba yamakhasimende athembele eThala, amanye ahola kulo, amanye alondoloze imali yawo kanti amanye abe ngamakhasimende emuva kokubolekwa imali yokwakha imizi, ukuthenga amakhumbi nokunye okuningi."
    },
    {
        "content": "UMNYANGO wezeMpilo uthi abantu abangatatazeli ngokuthi inhlangano yezempilo emhlabeni, iWorld Health Organisation (WHO) nenhlangano ebhekele izifo e-Afrika, i-Africa Centres for Disease Control (CDC) imemezele iMpox njengesimo esiphuthumayo e-Afrika.UMqondisi-jikelele we-Africa CDC uDkt Jean Kaseya ememezela isimo esiphuthumayo ngeMpox kuleli sonto, uthe kunesidingo esiphuthumayo sokuthi umphakathi womhlaba wonke uthathe izinyathelo ezinqala ukuze kuqedwe lesi sifo. Wathi okungenani angu-13 amazwe ase-Afrika abike ukubheduka kwezifo kulo nyaka.Okhulumela uMnyango wezeMpiloi, uMnuz Foster Mohale, uthe okwamanje asikabi khona isidingo sokuthi umphakathi wakuleli uphakamise amaphaphu ngalolu daba.Uthe iNingizimu Afrika inemithamo eyanele yemithi yokwelapha lesi sifo. Wathi umnyango uthole enye inqwaba ye-Tecovirimat, eyaziwa nangokuthi i-TPOXX, enikelwe yi-WHO, njengengxenye yokwesekwa okuqhubekayo emizameni yokusiza iNingizimu Afrika ukuthi ilawule lesi sifo. \"Ukuvikela kungcono kunokwelapha, ngakho abantu akumele bagxile ekusebenziseni izindlela zokuzivikela zokuhlanzeka nokusheshe basukume uma bebona izimpawu noma beke basondelana nabanaleli gciwane,\"  kusho uMohale.INingizimu Afrika isiqinisekise izigameko zabahaqwe ileli gciwane ezingu-24 ezaseGauteng , ezingu-11 ezakwa-KwaZulu-Natal nesisodwa saseWestern Cape. Bathathu abashonile ngenxa yalesi sifo."
    },
    {
        "content": "UKUTHANDANA nabantu abadala kwezitshudeni kwandisa izigameko zokuhlukunyezwa.Lokhu kushiwo u-registrar (isikhulu) wesikhungo sezemfundo i-Durban University of Technology (DUT), uDkt Maditsane Nkonoane, ngesikhathi ekhuluma nezitshudeni zakule nyuvesi ngesikhathi kunemashi yezitshudeni ekhuza ukuhlukunyezwa ngokobulili, i-Gender Based Violence (GBV), i-Silent March, ebiyizolo.\"Siyinyuvesi umsebenzi wethu ukuthi uma sinemukela nizofunda nibuyele ekhaya senineziqu zenu, hhayi ukuthi nibuyele emakhaya niyizidumbu. Umkhuba wokuthandana namadoda amadala o-sugar daddy nomama abadala o-sugar mama, abazi ukuthi uma bethandana nezitshudeni banelungelo lokuzilawula. Uma ukulobo budlelwano phuma! Phuma ngoba kulobo budlelwano usengcupheni yohlukumezeka,\" kuxwayisa uNkonoane.UNksz Silindile Mabonga osesigungwini sabafundi i-SRC, uthe le mashi osekuneminyaka eyishumi yenziwa ngabafundi bakulesi sikhungo iyisikhumbuzo salaba abavalwa imilomo ngokuthi bangakhulumi ngokuhlukunyezwa kwabo.\"Iyisikhumbuzo sokuthi kumele siqwashe, sikhande indawo ephephile elungele ukuthi sikwazi ukuphilisana sonke, sesekane nokuthi sizame senze isiqiniseko sokuthi abenzi bokubi babhekana nengalo yomthetho.UNkk Thembalethu  Fihlela wophiko lwezomthetho e-DUT, uthe kumele kuphele ukuthi uma kuthiwa kunomfundi odlwenguliwe kubuzwe ukuthi ubekuphi, egqokeni.\"Ukuthi umuntu ubegqokeni akusho ukuthi sekumele adlwengulwe,\" kusho uNkk Fihlela.IPhini likaNgqongqoshe weMfundo ePhakeme, uMnuz Bhuti Manamela, lithe kunezinto amadoda okumele azazi njengokuthi umzimba wabantu besifazane akuwona owawo.\"Akukhathalekile ukuthi uwena omondlayo,  uma ethi cha kusho ukuthi cha! Akukhathalekile ukuthi cha uwusho ngezwi eliphansi noma uke wavuma wabuye washintsha. Amadoda awawazi ucha,\"  kusho uManamela.Uthe uzwile ukuthi selokhu kwaqalwa le mashi baningi ababika ngokuhlukunyezwa.\"Kuhle lokho kodwa sifuna kufike esigabeni lapho kuzothiwa azisekho izigameko zokuhlukunyezwa,\" kusho uManamela.UMnuz Sandiseni Madela ongowesilisa othandana nabobulili obufanayo, uthe abathandana nabobulili obufanayo basahamba beqalaza uma besezindaweni abahlala kuzo noma besemphakathini.\"Kunenkolelo yokuthi awukwazi ukushintsha indlela odalwe ngayo uma ungowesilisa noma ungowesifazane. Bakholwa ukuthi siyazenzisa ngakho sidinga ukuthi silungiswe ngokuthi sidlwengulwe noma sishaywe,\" kusho uMadela."
    },
    {
        "content": "UMHOLI weDA uMnuz John Steenhuisen usebenzise ukunqoba kwabo uMasipala waseMngeni ngamavoti amancane, ukukhuthaza abantu bakuleli ukuphuma ngezinkani okhethweni oluzayo.USteenhuisen uthe ukunqoba kwabo sekuvalwe amehlo uMasipala waseMngeni okhethweni lohulumeni basekhaya lwango-2021, kungubufakazi bokuthi ukungavoti komuntu oyedwa okhethweni lwangoMeyi kungashintsha izinto.Ukusho lokhu ngesikhathi ethula isikhangiso sokuqala seDA sokhetho esizokhonjiswa kwithelevishini.Kulesikhangiso iDA iqhosha ngokufuqa intuthuko emikhandlwini eyiphethe.USteenhuisen uthe iningi lemikhandlu abayiphethe bayiwina ngamavoti amancane.I-DA yahlwitha i-ANC uMasipala waseMngeni ngamavoti angu-44, nokungumkhandlu wokuqala KwaZulu-Natal ophethwe iDA.Ngo-2006, i-DA yawina uMasipala waseCape Town ngevoti elilodwa.“Yomibili lemikhandlu neminye ephethwe iDA isiphenduke yaba yisibonelo esihle. Imikhandlu ephethwe iDA yenza kahle kakhulu,” kusho uSteenhuisen.Uthe ukunqoba kwabo lemikhandlu ngamavoti amancane kumele kukhuthaze bonke abantu bakuleli ukuthi bayovota ngoMeyi 29.Nakuba iDA yaziwa ngokuphatha kahle komasipala ebusa kubona uthe abantu bayakhohlwa ukuthi baqale kanjani. Indlela ibeyinde kakhulu, baqale kancane, balokhu bekhula.Isifundo esibalulekile lapha uthe wukuthi wonke umuntu avote. Isimo ababhekene naso sibi kakhulu, akufanele kube khona umuntu ongezukuvota.“Sinxusa bonke labo asebelahlekelwe ithemba ukuba bangadikibali, bahambe bayovota. Ivoti elilodwa lingawenza umehluko uma sekubalwa.“Ukuvota yisona sikhali esikhulu esinaso esingasisebenzisa ukuzwakalisa uvo lwethu. Ukungavoti nokuvota kwakho kungacacisa ukuthi izwe liphathwa ngokubambisana i-ANC, MK ne-EFF noma liphathwa ngokubambisana ngamaqembu asebenzisana neDA,” esho.Esikhangisweni kuvela kakhulu izimeya zomasipala abaphethwe yileliqembu, lapho zikhuluma khona ngezikwenzile kusukela zaqokelwa ezikhundleni.USteenhuisen uthe abantu bakuleli bakhathele wukungazitholi izidingo.Unxuse abantu bakuleli ngokungapheli amandla, kuningi okufanele kubajabulise njengoba kuyiwa okhethweni, maningi amathuba okuthi i-ANC iphume emandleni.Lokhu uthi kuzonikeza ithuba amaqembu ahambisana neDA ukuba aphathe.USteenhuisen uthe isikhangiso sizoqala sikhonjiswe kwiziteshi zethelevision ezahlukene maduze. “Lokhu kuzoqinisa kakhulu umkhankaso wethu. Sizimisele ngokutakula abantu baseNingizimu Afrika kulolu sizi ababhekene nalo,” kuphetha lomholi."
    },
    {
        "content": "KUPHELILE ukuvalelwa ngaphandle kwabalimi abancane bakamoba KwaZulu-Natal njengoba ngoLwesine benikwe umqulu obangenisa embonini kashukela. UNgqongqoshe wezoLimo nokuThuthukiswa kweziNdawo zaseMakhaya, uNkk Thoko Didiza nowezoHwebo, iziMboni nokuNcintisana uMnuz Ebrahim Patel bafake iSouth African Farmers Development Association (Safda) ngaphansi kwemboni kashukela.Kuyaqala ngqa ukuthi usoseshini wabalimi abamnyama abancane uhlale nososeshini abakhulu embonini kashukela eneminyaka ewu-180.Lokhu kusho ukuthi iSafda isizohlala etafuleni elilodwa neSouth African Sugar Association nezinye izinhlangano ezisembonini kashukela.UDkt Siyabonga Madlala onguSihlalo weSafda, uthe kuqopheke umlando njengoba sebezohlala nezinye izinhlangano zemboni kashukela.“Kudala besingamukelekile lapha KwaShukela besithathwa njengabashokobezi. “Lolu suku lwanamhlanje luzosiza abalimi abancane bakamoba nezizukulwane ezizayo ngoba kusho ukuthi izwi lethu selizozwakala ngokwenzeka embonini esisebenza kuyo,” kusho uDkt Madlala.Ubalule ukuthi kubathathe iminyaka eyisishiyagalolunye ukuba bafike kulesi sigaba ngoba baqale bavalelwa ngaphandle, kodwa ngokuhamba kwesikhathi bebehlala isikhashana bese ubulungu babo buphelelwa yisikhathi.“Namuhla ugogo waseMakhathini nomunye olima umoba uzoba nezwi embonini kamoba. Siyabonga kakhulu kongqongqoshe bethu ngokusisukumela singabalimi abancane.“Sizoqhubeka nezinhlelo zokuthuthukisa abalimi esizenzayo namanje ngoba sifuna le mboni iqhubeke nokukhula,” kusho uMadlala.UNkk Didiza uthe kuningi okuzayo embonini kamoba ngoba abafuni nje igcine ngokukhiqiza ushukela kodwa bafuna yenze nophethroli ozosetshenziswa ngamabhanoyi.Bafuna amakhasi omoba asetshenziselwe ukwenza ugesi nokunye okuningi. UPatel uthe beza nohlelo lokufukula imboni olubizwa ngeSugar Industry Masterplan, babefuna ukuthi imboni ibe nazo zonke izinhlaka zakuleli.“Selokhu saba nohlelo lweSugar Industry Masterplan sesikwazile ukunyusa umkhiqizo kashukela ngo-23%. Sikwazile ukusayina izivumelwano nabasebenzisa ushukela ukuba bathenge owakuleli kanti sinentela ekhokhwa ushukela wangaphandle ukuvikela imboni yethu.Isibonelo uma kade sikhiqiza amasaka amane kashukela kudala, sesikhiqa amahlanu manje. Uma besithenga amasaka amathathu phesheya manje sesithenga amabili,” kusho uPatel.Uthe kusukela ngo-2019 kuze kube manje bebesebenzela ukuletha uzinzo embonini kashukela.Kuzothi esigabeni sesibili basebenzele ukuyikhulisa kakhulu lemboni njengoba sebebheka nezinye izinto abangazenza ngomoba.U-Adv Fay Mukaddam onguSihlalo weSouth African Sugar Association (Sasa), uthe bayalwemukela uguquko olukhona embonini kashukela.Uthe bayajabula ukuthi iSafda isiyilungu eligcwele elizothola yonke imihlomulo etholwa ngabanye ososeshini bemboni."
    },
    {
        "content": "UGQUGQUZELE abesifazane ukuba basebenzise izinkundla zokuxhumana ukuzithuthukisa, uNksz Nondumiso Mkhize (32) ojimisa abesifazane ku-WhatsApp.UNksz Mkhize waseWilliowfontein, eMgungundlovu uthe wabona kungcono ukusungula iWhatsApp group ukuze abesifazane bakwazi ukuzivocavoca noma ngabe bakuphi.“Ngiwumuntu othanda ukuzivocavoca. Kudala besizivocavoca sibaningi kodwa saqhelelana ngenxa yemisebenzi. Ngibe sengifikelwa umcabango wokuvula iWhatsApp group ukuze sizivocavoce ngokuhlanganyela noma ngabe sikuphi. Kubalulekile ukusebenzisa izinkundla zokuxhumana ukuzithuthukisa,” kuchaza uNksz Mkhize.Uveze ukuthi okumgqugquzele kakhulu ukuba asungule ijimu kuWhatsApp wukuthi ngesikhathi somvalelandlini we-Covid-19, abantu bebexhumana kalula ngo-WhatsApp njengoba babengavumelekile ukuphuma ezindlini.“Asisekho isidingo sokucasha ngokuthi awukwazi ukuzivocavoca ngoba sinazo izinhlelo zokuzivocavoca kuWhatsApp nakwezinye izinkundla zokuxhumana. Kubalulekile ukuthi ube nenhloso ethile ozivocavocela yona. Kungaba wukuthi ufuna ukuphila kahle, kube wukuthi ufuna ukuncipha nokunye osuke uzibekele kona,” kusho uNksz Mkhize.Uthe ukuzivocavoca kugcina umzimba uphile kahle ngoba ozivocavocayo uyagqugquzeleka ukuphuza amanzi nokudla ukudla okunezakhamzimba.Ugqugquzele abesifazane ukuba bangakujabuleli ukuthi bakhuluphele ngoba ukukhuluphala kuhambisana nezifo ezehlukene.Ubalule isifo somfutho wegazi, esikashukela, amathambo, umdlavuza nezinye ezihambisana nokukhuluphala.Uthe ukuzivocavoca kulula izinsuku zokuphila komuntu ngoba kwenza inhliziyo ishaye kahle, kumenze abe nesikhumba esibushelelezi futhi angabi nokhwantalala.Uphethe ngokuthi abesifazane abazithola bewa ohambeni lokuzivocavoca bangadikibali ngoba ukuzivocavoca kuyindlela yokuphila okufanele bayiphile nsukuzonke.“Kudingeka ubekezele uma uzivocavoca ngoba kulula ukudikibala uma uwumuntu ongakujwayele ukunyakazisa umzimba. Kufanele uqhubeke nokuzivocavoca uze ubone umehluko. Ukhumbule ukuthi ukudla okunomsoco kubaluleke ukudlula ukuzivocavoca,” kuphetha uNksz Mkhize."
    },
    {
        "content": "KUPHELILE ukuma kolayini abade emahhovisi oMnyango wezaseKhaya ahlale ematasa njengoba sekuvulwe ihhovisi elizokhipha omazisi nama-passport enxanxatheleni yezitolo, iPavilion.Ekuqaleni kwesonto uNgqongqoshe wezaseKhaya, uDkt Aaron Motsoaledi, uthe ukuvulwa kwehhovisi lezaseKhaya ePavilion kuyingxenye yezinhlelo zabo zokusondeza izinsiza kubantu.“Sifuna abantu bazithole kalula izinsiza zethu yingakho sivule ihhovisi lapha ePavilion. Azoqhubeka nokusebenza wonke amahhovisi ethu kodwa sizosondeza amanye ezinxanxatheleni zezitolo. Kuningi esikwenzayo ukusondeza izinsiza kubantu njengoba sisebenzisa namabhange,” kusho uMotsoaledi.Isikhulu sePareto Group okuyiyona engabanikazi bePavilion nezinye izinxanxathela zezitolo, uMnuz Malose Kekana, uthe bayibhizinisi elifuna ukulekelela umphakathi ngayo yonke indlela ngakho bekulula ukuthi basebenzisane noMnyango wezaseKhaya ukuvula ihhovisi.Uthe amanye amahhovisi azovulwa kwezinye izinxanxathela zezitolo zabo ezikwezinye izifundazwe okubalwa iWestern Cape, Gauteng nezinye.UNdunankulu waKwaZulu-Natal, uNkk Nomusa Dube-Ncube, ukushayele izandla ukuvulwa kwehhovisi lezasekhaya ePavilion.“Yizindaba ezinhle lezi ngoba kusho ukuncipha kolayini abade emahhovisi oMnyango wezaseKhaya amatasa afana nelaseMngeni, elisenkabeni yeTheku nelisePinetown. Uhulumeni usebenza ngokuzikhandla ukuletha izinsiza kubantu,” kusho uNkk Dube-Ncube.Amahhovisi asePavilion avulwa ngoMsombuluko kuya kuLwesihlanu ngo-8 ekuseni kuya ku-15:30 ntambama bese ngoLwesithathu lokugcina enyangeni avulwe ngo-9 ekuseni avalwe ngo-15:30 ntambama."
    },
    {
        "content": "SINCIPHE kancane isibalo sabantu abane-HIV KwaZulu-Natal njengoba sisuke ku-1.99 million ngo-2017 saya ku-1.98 million ngo-2022.Lokhu kuvezwe wucwaningo lwakamuva lwe-Human Sciences Research Council (HSRC).USolwazi Khangelani Zuma obehola ucwaningo lwe-SAHRC, uthe ngo-2022, i-HIV ibitholakala kakhulu kulabo abaneminyaka ephakathi kuka-25 kuya ku-49 njengoba ibiku-31.1%, kwabesifazane ibiwu-38.4%, bese kuthi kwabesilisa ibe wu-21.5%.Uthe iKwaZulu-Natal ayisahambi phambili ngokusabalala kwe-HIV njengoba isibalo sayo siku-16%, sekuhamba phambili iMpumalanga lapho kutholwe khona ukuthi ukusabalala kwe-HIV kuku-17% okubeka abantu abaphila ne-HIV kulesiya sifundazwe ku-890 000.Ubalule ukuthi yize ukusabalala kwe-HIV KwaZulu-Natal kwehlile kodwa lesi sifundazwe sisenabantu abaningi abaphila ne-HIV ngenxa yokuthi vele sinabantu abaningi (high population numbers).Uthe okuhle wukuthi u-87% wabantu abane-HIV udla imishanguzo futhi u-87% uyidla kahle imishanguzo. Lokhu kuholela ekuthithibaliseni igciwane nokuthi bangalidluliseli kwabanye.Uzwakalise ukukhathazeka ngokuthelelana nge-HIV kubantu abaneminyaka ewu-15 kuya ku-24 athe yibona abasengcupheni yokutheleleka nge-HIV nokungayidli imishanguzo njengoba bengakukhuthalele ukuzihlola. Nalabo abaneminyaka ewu-45 kuya ku-49, kuvele ukuthi bayatheleleka nge-HIV ngenxa yendlela yokuziphatha (sexual behaviour).Uthe kufanele kuqalwe phansi imikhankaso yokuqwashisa nge-HIV, ihambe phambili njengoba kwakwenzeka ngesikhathi kuqwashiswa ngeCovid-19.Ugqugquzele abantu ukuthi baye ocansini oluphephile ngoba ocwaningweni kuvele ukuthi kwehlile ukusetshenziswa kwamakhondomu.Amadoda uthe kufanele asokwe ngoba kufanele kusetshenziswe zonke izindlela zokunqanda i-HIV."
    },
    {
        "content": "INKINGA yokubhuqabhuqana kosomatekisi bakwaSwayimani seyingenelelwe wuMasipala waseMshwathi kanye nohulumeni waKwaZulu-Natal. Lokhu kuvele kwimbizo yokunqanda ubugebengu nokubhebhetheka kwezidakamizwa ebibanjelwe ezinkundleni zemidlalo zaKwaNdlebezembuzi, kwaSwayimani ngoLwesine.Imeya yakuMasipala waseMshwathi, uMnuz Mandla Zondi, uthe zimphatha kabi izigameko zokubulawa kosomatekisi ngaphansi kumasipala awuholayo, ikakhulukazi kwaSwayimani.\"Kulimale osomatekisi abaningana, cisho abawu-15 esikhathini esingeside kakhulu. Ngenye yezinto esithe uma sikhala esifundazweni, behla, baya esteshini samaphoyisa, bayobonana nomphathisiteshi.\" UZondi uthe bathole ukuthi abasebenzi basesiteshini saseWartburg, esibhekene nanoSwayimani, abanele nezinsizakusebenza zincane.\"Kwakunesiteshi samaphoyisa esingumahambanendlwana (kwaSwayimani) esamiswa kuqhubeka ngenxa yenkinga kagesi namanzi. Imeya yoMkhandlu wesifunda (UMgungundlovu, uMnuz Mzi Zuma), ngoba yibo ababhekene namanzi, uthe uyazibophezela ukulungiseni inkinga yamanzi maduzane futhi sizohamba siyokhuluma no-Eskom ukuze ufake ugesi. Ukuze lesi siteshi esingumahambanendlwana siqale ukusebenza.\" UZondi uthe ufuna sibe namaphoyisa azosebenza ubusuku nemini ukuqapha ubugebengu, ikakhulukazi obuqondene nemboni yamatekisi.\"Lokhu kungalekelela ekwehliseni izinga lobugebengu, ikakhulukazi obuthinta imboni yamatekisi.\"Uthe kubuye kwamphatha kabi ukuzwa izindaba zokuthi kunosomatekisi obesebenzisana nabakwaSwayimani obulewe ngoLwesithathu.UNdunankulu uNkk Nomusa Dube-Ncube uthe umasipala wabathinta bangenelela ekufeni kosomatekisi futhi uthe ukujabulele ukuzwa kuthiwa sekudambile.\"Kuchaza ukuthi umsebenzi esiwenzayo uyabonakala ngoba bakhona nasebeboshiwe.\" Uthe bazozama ukuvula isiteshi esingumahambanendlwana ukuze kuphele ukuba ikwamachangca, kwampunzedlemini ezigebengwini. UZondi, ephelezelwa wuNkk N.I.Vilakazi nekhansela laku-ward 11, uMnuz Mthokozisi, bavakashele iDisability Skills Centre eseMabheleni nasekhaya labadala eliseGujini, kwaSwayimani, bebeqiqinge izipho ezihlukahlukene."
    },
    {
        "content": "INATIONAL Consumer Commission (NCC), okuyinhlangano elwela amalungelo abathengi kuleli, ithi isiqale uphenyo ngenkampani ebitshalisa abantu imali ezingulubeni ezinkundleni zokuxhumana, iPiggy Farm Trading.Uphenyo luza emuva kokuthi iNCC ithole izikhalo kubantu abangasayitholi imali ababethenjiswe yona yiPiggy Farm Trading.Le nkampani ibiheha abantu ezinkundleni zokuxhumama ithi inepulazi okufuywe kulo izingulube. Abantu bebethenga ingulube eyodwa ngoR2 750 bese bethenjiswa ukuthi bazokhokhelwa uR500 njalo ngenyanga kuze kuphele unyaka. Lokhu kusho ukuthi umuntu ubezoba no-R6 000 uma sekuphela unyaka.Ingulube ubengeke ayithole ngoba ibihlala epulazini, iPiggy Farm, njengoba bekuthiwa yibona abayiphakelayo, bayigome bayenze konke okuhlangene nezolimo.INCC ithe iPiggy Farm iyibhanoyi njengoba isebenza ngendlela efanayo namanye amabhanoyi, athembisa abantu inzalo engaphezulu ngo-20% kwimali mboleko.“Sicela abantu bazi ukuthi ukutshala imali ebhanoyini kuyicala, akufanele futhi bakhuthaze nabanye ukuthi bangene kulo. Ucwaningo lwethu luveza ukuthi ayanda amabhanoyi asebenzisa ezolimo ukuheha abantu. Uma umuntu ethenga imfuyo kufanele ayibone, hhayi ukuthi athenge imfuyo engabonakali,” kusho iNCC esitatimendeni.Ithe abasungula amabhanoyi bazenza sengathi baphila kahle ngoba befuna ukuheha abantu abayisebenzele kanzima imali yabo.NgoLwesithathu uphiko lwezokushushisa lumemezele ukuthi lunegunya lokuvala i-akhawunti yePiggy Farm Trading enoR4.3 million njengoba luphenya okwenzeka kule nkampani.Elinye iphephandaba elibhala online libike ukuthi iNedbank ivale i-akhawunti yePiggy Farm Trading ebinoR16 million.Esitatimendeni ebesikhishiwe yiPiggy Farm Trading, ithe iyakuqonda ukukhathazeka kwabantu futhi iyazisukumela izikhalo zabo.Isolezwe lizamile ukushayela abePiggy Farm Trading ucingo enombolweni yabo ethi 031 006 5204 kodwa belungangeni njengoba bekunomsindo ozwakala sengathi bakolunye ucingo."
    },
    {
        "content": "BAZOTHOLA ithuba lokuzikhangisa lapho behlala khona abantu baseThekwini, njengoba uMasipala weTheku uzoba nemibukiso yamabhizinisi ezifundeni ezihlukene zalo masipala.Imibukiso yamabhizinisi yezifunda ebizwa ngama-Regional Durban Business Fairs iyasiza ekukhangiseni imikhiqizo yamabhizinisi endawo, ukuhlomisa osomabhizinisi ngamakhono, nokuxhumanisa osomabhizinisi nabantu abasha.Sekuvuliwe ukubhalisa kulabo abafisa ukuyokhangisa ngemisebenzi yabo embukisweni wesifunda saseningizimu ozoqala ngo-Okthoba 25 uphele ngo-Okthoba 27, enxanxatheleni yezitolo KwaMnyandu Shopping Centre.Ukuze ubekise isikhala sokukhangisa kulo kufanele ubhalise kusukela manje njengoba kuvalwa ngoSepthemba 30.Amafomu okubhalisa athokakala ngokungena kwi-link: https://bit.ly/SouthForm noma ngokuthumela i-email ku [email protected] ucele ifomu. Amafomu okubhalisa ayatholakala nakonogada e-Embassy Building, ku-199 Anton Lembede Street. Akhona nakwi-website kaMasipala weTheku ethi: www.durban.gov.za. Uciphiza isihlokwana esithi government, bese wehla uze uyofika engosini ye-Durban Business Fair.Usihlalo wekomiti lezokuThuthukiswa koMnotho nokuHlela, uMnuz Thembo Ntuli, uthe amabhizinisi amancane ayinsika yomnotho waseThekwini futhi asiza ukudala amathuba omsebenzi.“Ukwakha amathuba okukhula komnotho wasemakhaya nasemalokishini yingxenye ebalulekile ezinhlelweni zethu. Sifuna ukukhulisa umnotho ngendlela engavaleli muntu ngaphandle, ezosiza ukudala amathuba omsebenzi. Kuwumsebenzi wethu obalulekile ukuqhamuka nezinhlelo ezikhuthaza ukuqalwa kwamabhizinisi nokukhuliswa kwamabhizinisi amancane ukuze kuvuselelwe umnotho wasemakhaya nasemalokishini,” usho kanje.Wengeze ngokuthi ukuvuselela imibukiso yamabhizinisi yezifunda kuseqhulwini ezinhlelweni zabo zokuthuthukisa umnotho weTheku. Lokhu kusiza ekutheni kufukulwe osomabhizinisi basemakhaya nasemalokishini futhi bangavalelwa ngaphandle ezinhlelweni zomnotho.Lolu hlelo luzoba nemibukiso yemikhiqizo ehlukene, izithangami zokucobelelana ngolwazi, imibukiso yengqephu, izinhlelo zokupheka, amakilasi okuzofundisa kuwona ongoti bemikhakha ehlukene nezinhlelo zokuthuthukiswa kwamakhono.Ukuthola eminye imininingwane, osomabhizinisi bangashayela ku-031 266 9938."
    },
    {
        "content": "UMNYANGO wezabaSebenzi usuzoba nebhasi elingumahamba-nendlwana emahhovisi asePinetown ukusiza abafaka izicelo ze-Unemployment Insurance Fund (UIF).Ukuba khona kwaleli bhasi kuzoxazulula inkinga yabantu abakhele izindawo ezisentshonalanga yeTheku, abebekhala ngongalutholi usizo emahhovisi alo mnyango asePinetown.UMnuz Nhlanhla Khumalo ophethe ezokuxhumana eMnyangweni wezemiSebenzi KwaZulu-Natal, uthe ukuxazulula izinkinga zasePinetown sebenqume ukuthi kuzojutshwa ibhasi le-UIF elingumahamba-nendlwana maduze.Abantu batshele Isolezwe  ukuthi ihhovisi lasePinetown lisebenza abantu abawu-15 kuphela ngosuku bese kuthiwa amakhompyutha a-offline (abakwazi ukuthola imininingwano ngabakuzele), kuthiwe abasele ababuye ngakusasa.Baveze ukuthi uma bebuza kumphathi wehhovisi ukuthi kungani kuhlezi kuthiwa amakhompyutha a-offline, baye batshelwe ukuthi abayobuza uNgqongqoshe, uMnuz Thulas Nxesi ngoba wonke amahhovisi oMnyango wezemiSebenzi anale nkinga.“Sikhala kwiSolezwe ngoba umphathi wehhovisi lasePinetown uthe asitshele ungqongqoshe ukuthi bahlale be-offline. Siza lapha ngoba sizobhalisela imali yethu ye-Unemployment Insurance Fund (UIF) bese kuthiwa amakhompyutha a-offline. Yisonto lesibili leli siza lapha ngoba bafike babuke amaphepha ethu bathi asibuye kusasa, amakhompyutha a-offline. NgoLwesibili, bathe asihambe siyotshela uNxesi ukuthi amakhompyutha a-offline ngoba yinkinga yawo wonke amahhovisi lena,” kusho omunye obeyofaka isicelo se-UIF.Abanye bathe ukube banemali ngabe baya kwamanye amahhovisi oMnyango wezabaSebenzi ngoba elasePinetown linabantu abangathandi ukulekelela abasebenzi.“Siyacela uNxesi angenelele ngoba umphathi wehhovisi uvele athi amakhompyutha a-offline abe esesifulathela. Asazi ukuthi amakhompyutha asengaba offline amasonto amabili?” kubuza omunye.UKhumalo uthe akusilo iqiniso ukuthi wonke amakhompyutha abo a-offline.“Uma sithole ukuthi amakhompyutha a-offline siye sithumele ithimba lethu lobuchwepheshe ukuthi liyilungise leyo nkinga. Siyacela abantu basibikele uma bengaphathekile kahle emahhovisi ethu. Bahlale bekhona abaphathi bamahhovisi, bangagcini ngokukhuluma nezinduna kuphela,” kusho uKhumalo.Uthe banazo izinambolo zabaphathi bamahhovisi kwi-website yabo, wagqugquzela abantu ukuthi bazisebenzise ukubika."
    },
    {
        "content": "SELIDLULELA eNkantolo eNkulu icala lokusocongwa kowesifazane owaqale wadlwengulwa ngaphambi kokulahlwa kwesidumbu sakhe  ebhulohweni ngoDesemba 23, nyakenye.Lokhu kuvele izolo ngesikhathi abasolwa abane bevele eNkantolo yeMantshi yaseThekwini.Abasolwa oMnuz Nkosinathi Emmanuel Ndala (23), Sphamandla Mkhulise (24), Sphamandla Thulani Bhengu (24) noTalent Mbongeni Ntanzi (21).Umufi kuthiwa wayekade ephuma endaweni yokuzijuxuza eseChesterville, iClassic Lounge ngesikhathi yena nomngani wakhe kuba khona imoto eyacela ukubagibeza.Imoto eyabathatha kuthiwa yahamba ibanga elide nabo yangabagodukisa njengoba yayithembisile.Kuthiwa yaze yama kuN2 emgwaqweni obheke KwaDukuza, okuyilapho umufi nomngani wakhe okuthiwa bashaywa base beyabadlwengulwa.Umngani kamufi yena kuthiwa wasindiswa wukuphunyuka. Namanje kuthiwa isimo sakhe asikho kahle, selokhu kwehla lesi sigameko.Umufi owayehlala eManzimtoti kuthiwa sebeqede ukumdlwengula bambulala baphosa isidumbu sakhe ngaphansi kwebhuloho. Watholakala ngakusasa ngemuva kokuba umngani wakhe ekhombise amaphoyisa lapho bevelelwe khona wumshophi.Izolo, enkantolo kuvele ukuthi leli cala selidluliselwa eNkantolo eNkulu ukuze liqale ukuqulwa. Lizobuyela enkantolo ngoJuni14.Kuzokhumbuleka ukuthi ngaphambilini bobane abasolwa benza isicelo sebheyili kodwa inkantolo yasichitha.UMshushi u-Advocate Govender uthe kuyinto enhle ukuthi leli cala lidluliselwe eNkantolo eNkulu.Amalungu omndeni akubo kamufi athi akufunayo nje ukuthi kube khona abajezayo ngalesi sihluku okwabulawa ngaso ilungu lawo.Ngaphambilini kwavela ukuthi unina kamufi, uNkk Nomusa Xulu isimo sakhe sibi, namanje akuvumi amukele ukuthi ingane yakhe yehlelwa yilo mshophi."
    },
    {
        "content": "SELIDLULISELWE eNkantolo eNkulu yaseThekwini icala lokusocongwa kwephoyisa loMkhandlu weTheku, uCaptain Thomas Zwelakhe Ntombela.Lokhu kuvezwe uMshushisi u-Advocate Lungelo Nsibande izolo ngesikhathi abasolwa abathathu kuleli cala bevele eNkantolo yeMantshi yaseMlaza.Umufi wahlaselwa wadutshulwa esemzini wakhe okwa-S, eMlaza ngoMeyi 3 ngonyaka owedlule.Waphuthunyiswa esibhedlela eSiphingo Medical Towers nokuyilapho okwafike kwamenela khona.Ngemuva kwalokho kwaboshwa inkabi, uSipho Ntombela okunguyena owadubula.UNtombela kwathi esevela eNkantolo yaseThekwini wageqa amagula, watshela inkantolo ukuthi uyalivuma icala.Wadalula ukuthi wayekade ethunywe yinkosikazi kamufi, uNkk Nongcebo Faith Ntombela ukuba asoconge umyeni wakhe.Ngemuva kwezinyanga ezimbalwa, uNkk Ntombela wakhalelwa ngamasongo kaSigonyela benoMnuz Sithembiso Justice Khumalo njengoba kwavela ukuthi babesebenzisana ekuhleleni itulo lokusocongwa kukamufi.UKhumalo unguthishanhloko esikoleni saKwaMaphumulo, iMpumulwane Primary.Ngokuhamba kwesikhathi kwavela negama lenkabi eyesatshwayo KwaZulu-Natal evele igwetshiwe, uKhulani Cele ukuthi nayo ibibandakanyeka kuleli cala.Bobathathu bagqigqa inkantolo, uKhumalo ungaphandle ngebheyili, uNkk Ntombela inkantolo yamnqabela ibheyili.UMshushisi izolo utshele inkantolo ukuthi konke sekumi ngomumo ukuthi leli cala selingadluliselwa eNkantolo eNkulu yaseThekwini ukuze liqale ukuqulwa.\"Namhlanje ngiyaqinisekisa ukuthi leli cala sekuphothuliwe okuningi okumayelana nalo. Ngakho-ke selingadluliselwa eNkantolo eNkulu yaseThekwini,'' usho kanje.IMantshi uNgcobo ibe seyimemezela ukuthi leli cala lidluliselwa eNkantolo eNkulu yaseThekwini ngoJuni 13.\"Nobathathu nizovela eNkantolo eNkulu yaseThekwini ngalolu suku osekuvunyelwene ngalo,'' usho kanje.UMnuz Nkosinathi Ntombela oyiwele likamufi uthe kubajabulisile ukuthi ekugcineni leli cala selize ladluliselwa eNkantolo eNkulu.\"Kade siwulindile lo mzuzu wokuthi leli cala lithuthe lapha eMlaza liye eThekwini. Siyathemba ukuthi azophuma wonke amaqiniso uma seliqulwa eThekwini,'' echaza.Njengenjwayelo ngaphandle kwenkantolo amalungu omphakathi abegcwele.Abameli babasolwa bobathathu bathe bagculisekile ngokuthi leli cala selingadluliselwa eNkantolo eNkulu yaseThekwini."
    },
    {
        "content": "BAFUNA ukuthi kungenelele uKhomishana wamaPhoyisa kwaZulu-Natal, uLieutenant General Nhlanhla Mkhwanazi, noNgqongoshe wamaphoyisa, uMnuz Bheki Cele, odabeni lwephoyisa elikhala ngokuhlukunyezwa, baphinde bazama ukulidlwengula.Owesifazane (47), ongusayitsheni futhi ongathandanga kudalulwe igama lakhe ngoba ezibona engaphephile, wehlelwa yilo mshopi ngesikhathi esebenza echwebeni laseThekwini ngo-2022.Umthombo weSolezwe ongathandanga ukudalulwa uveze ukuthi leli phoyisa lalingena ekuseni ngalelo langa ngesikhathi umsolwa, ongumabhalane ophikweni lwabaseshi osebenzela eMaritime House, efika edle amponjwana.“Wayephuzile, kwakhona ofonela uzakwabo kasayitsheni ukuthi akazomthatha ayofihlwa lapho kusebenzela khona umgilwa ukuze abaphathi bakhe (umsolwa) bengamboni, wayiswa eV.I.S echwebeni laseThekwini,” kusho umthombo.Ulandise wathi yilapho lo mlisa aqala khona ukuhlukumeza lo wesifazane, embamba futhi emshaya.“Waqala wamshayisa odongeni ngesiphundu wawa phansi kwacima izibani, nalapho aqhubeka wamkhumula ijezi, wamehlisa ibhande kanye nebhulukwe. Lo wesifazane waphaphama sekukhona amaphoyisa kanye nabaqaphi abathathu kodwa abangazange bamsize ngalutho.” Uqhube wathi lo wesifazane walubika udaba kubaphathi bakhe kodwa bamshaya indiva.“Bamtshela ukuthi akaluyeke udaba ngoba uxolisile umlisa. Lo wesifazane uze washintsha indawo yokusebenzela, wayosebenzela eBayhead nokuyilapho abaphathi abambona khona ukuthi unengcindezi base bambuza ukuthi kwenzekani wabe esechaza kubo, wavula icala ngoNovemba 2022. Selokhu kwenzeka lesi sigameko umgilwa uphila ngamaphilisi okhwantalala ngenxa yokuhlukumezeka.“Udaba walubika nasenyunyaneni yamaphoyisa, iSouth African Police Union (Sapu), kodwa nakhona bamxosha bemtshela ukuthi kufanele engabe ushadile usemzini wakhe, engalokhu ezobika izinto ezingamanyala.“Njengoba icala alifaka ngoNovemba wango-2022, uze wabizwa ngoNovemba 27, 2023 ezothula ubufakazi. Ekuthuleni kwakhe ubufakazi wezwa sekuthiwa icala liphelile, umlisa lo uliwinile. Okumangazayo ukuthi akaze abizwe ngesikhathi icala liqulwa futhi  ayikho nento ebhalwe phansi eshoyo ukuthi icala selicishiwe,” kubeka lo mthombo.NgoJanuwari 2, 2024 abaphathi bacela ukuthi lo wesifazane afike nomndeni wakhe ukuze kuzoxoxwa ngalolu daba, naye umlisa axolise emndenini. Usufikile umndeni watshelwa ukuthi lo wesilisa uzoxolisa ngembuzi noma ngenkomo, baxakeka ukuthi lo mlisa lesi senzo usenziswa yini ngoba icala uliwinile.Okhulumela amaphoyisa KwaZulu-Natal, uColonel Robert Netshiunda, uthe icala lavulwa kodwa laphinde lachithwa enkantolo.“Amaphoyisa asePhoyinti alivula icala lokuzama ukunukubeza owesifazane ngokocansi kulandela ukuthi owesilisa ezame ukudlwengula owesifazane oneminyaka engu-47 kuJonhson Lane ngoMashi 1, 2022. Icala layiswa kumshushisi omkhulu, lafika lachithwa enkantolo,” kusho u-Netshiunda.UNobhala weSapu esifundazweni, uNksz Astrid Easthorpe, uthe akakwazi ukuphawula kabanzi ngalolu daba.“Ngiyazi ngalo icala kodwa angivumelekile ukuthi ngiphawule ngalo. Usayitsheni wafika kimi washo ukuthi akaphathekile kahle ukuthi icala lisuliwe ngase ngicela ukuthi angilethele umbiko waso isigameko. Kodwa ulwazi oluningi anginalo ngoba anginayo ngisho nenombolo yalo icala ukuze silulandelele,” kusho u-Easthorpe."
    },
    {
        "content": "LISHAYE ungqimphothwe lathi selizosifaka isicelo sebheyili isosha lombutho wezempi eNingizimu Afrika elisolwa ngokudubula libulale inkosikazi yalo emzini wabo osePinetown, eThekwini.Phambilini uMnuz Lwanda Mxolisi Zungu (37) watshela iNkantolo yeMantshi yasePinetown ukuthi uyayibonga ibheyili ngaleso sikhathi.Kushintshile ukudla epuletini ngoMsombuluko ngesikhathi uZungu, ogqunywe ezitokisini, esethi uzofaka isicelo sebheyili.Inkantolo ibe isikubekela uMashi 26 nonyaka ukulalelwa kwalesi sicelo sebheyili sikaZungu.Leli cala lidonse amehlo amaningi nabamahlelo ahlukene emphakathini okufakazelwa wukugcwala enkantolo kwabantu abasuke bezolithamela.UZungu usolwa ngokudubula amahlandla amaningi abulale inkosikazi yakhe, uTania Msane-Zungu (36), ngoJanuwari 3 nonyaka.Kuthiwa endlini kwakukhona unina kamufi, uNkk Gwen Msane, nezingane zalaba bashadikazi ababili ngesikhathi kwenzeka lesi sigameko.Le ndoda kuthiwa yagcwala izinkalo emuva kwesigameko kodwa yagcina izinikele emaphoyiseni iphelezelwa ngummeli wayo.NgoJanuwari umndeni kamufi wasola uZungu ngokuthi ungumuntu obenesandla esilula futhi esebenzisa indlakadla emshadweni wakhe. Lo mndeni wathi ufuna inkantolo imncishe ibheyili uZungu.Ngakolunye uhlangothi ilungu lomndeni kaZungu lathi ubulale inkosikazi yakhe ngoba ubekade eyisola ngokuthi iyaphinga nomuntu amaziyo."
    },
    {
        "content": "KUBUYE ithemba kubekwa usuku okuzoqulwa ngalo icala kunina wengane eyabulawa ngokuklinywa ngentambo yesikhindi eyayisigqokile kwaboshwa uyise wayo.UNksz Nonhlanhla Sibisi, obegajwe injabulo, uthe useyabona ukuthi iyasebenza ingalo yomthetho emuva konyaka nezinyanga eziyisikhombisa kwabulawa uSfundo Sibisi (8).Izolo, iNkantolo yesiFunda yasePinetown ibeke uNovemba 27, ukuthi kuzoqala ngawo kuqulwe icala lokubulala elithweswe uMnuz Siyabonga Innocent Shezi (30).Ngenyanga eyedlule, uShezi wenqatshelwe ibheyili yinkantolo efanayo.“Ngizizwa ngikhululekile emoyeni nokuthi ingalo yomthetho imande isebenza ngempela. Amanga okushiwo ummeli kamsolwa uma ethi ingane yaziwela ngesiphongo, ngoba ubufakazi bentambo bukhona,” kusho uNksz Sibisi.Uqhube wathi uma kuwukuthi ingane yawa ngesiphongo, imiphi imizamo ayenza uShezi njengoyise wayo, ukuyihlenga?Ubuze nokuthi uShezi wayekade eyaphi nomufi ehlathini?“Ingoba wayazi ukuthi wayefuna ukwenza into yakhe ayiqede engabonwa muntu. Ingane yayiphuke nomlenze. Ingane yashaywa uyena (uShezi) futhi ngezwa ngothile amxoxela athi kuyena ngesikhathi esebona ukuthi izwela ubuhlungu, wavele wayiphumuza ngokuthi ayiklinye (yashona),” kuchaza uNksz Sibisi.Isidumbu sikamufi satholakala ehlathini eNtshongweni.Ummeli kaShezi uthe ingane yawa yashaywa itshe esiphongweni yashona.Umshushisi, uMnuz Rowen Souls, uthe uzobiza ofakazi abahlanu boMbuso uma sekuqulwa icala.USfundo ushone ngoJanuwari nyakenye. Kwaboshwa uyise ogqunywe ejele laseWestville kusukela ngaleso sikhathi.Phambilini, uNksz Sibisi wathi uShezi wabulala ingane ngoba evova yena kwazise ucu lwalungasahlangani.Khonamanjalo: Kuhlehliselwe uLwesithathu ngesonto elizayo ukwenziwa kwezindlalelo zokuqala kokuqulwa kwecala lokubulala elithweswe uConstable Lungisani Xaba (48).UXaba ubekade evele kule nkantolo izolo ngecala lokubulala unina owayephila nokukhubazeka, uNkk Greta Xaba (81) KwaDabeka, eClermont, ngoMeyi 2022.UMbuso usola ukuthi wamshaya ngeplangwe elalinezipikili waze washona ngosuku lomama lwangalowo nyaka."
    },
    {
        "content": "AMALUNGU ekomiti lezimali ePhalamende athi azokwenza konke okusemandleni awo ukuvikela ibhange Ithala nabantu ababeka imali yabo kulo.Izolo uSihlalo waleli komiti, uDkt Joe Maswanganyi, uthe baseThekwini ukuzothola isixazululo senkinga yelayisensi yebhange Ithala.“Size lapha ukuzoqinisekisa ukuthi imali yabantu iphephile ngoba simele bona. Siyazi bakhathazekile emuva kokumiswa kwelayisensi yeThala yiFinancial Services Conduct Authority (FSCA). Ukukhathazeka kwabo kulandela ukuthi babone kuwa iVBS okwakuyibhange labantu abamnyama ngakho bakhathazekile ukuthi neThala lingase lehlelwe yisimo esifanayo. Siyabathembisa ukuthi sizokwenza konke okusemandleni ukuvikela Ithala,” kusho uMaswanganyi.Ucele abantu ukuthi bangakhathazeki ngemali yabo esebhange Ithala ngoba iphephile.UNkk Lusizo Sharon Makhubela we-ANC uthe bengamalungu ekomidi lezimali ePhalamende bazokwenza isiqiniseko sokuthi imithetho iyaguquka ukuze Ithala likwazi ukusebenza.Uthe kuwumsebenzi kahulumeni ukuqinisekisa ukuthi Ithala, elinomlando omuhle wokusiza abantu basemakhaya nasemalokishini ngemali, alishabalali.Wenze isibonelo sokuthi uhulumeni ngesikhathi ehlenga iSouth African Airways ne-Eskom wathi lezi zikhungo zinkulu kakhulu ukuba zingafeyila ngakho neThala kufanele libukwe ngaleyo ndlela.UMnuz Seaparo Sekwati usole izikhungo ezishintsha umthetho wamabhange ngokucindezela Ithala ngoba belisebenza kahle kudala kodwa emuva kokushintsha kwemithetho laqala ukuba nezinkinga.UMnuz Andrew Bateman we-DA uthe ngeke bavume ukuthi Ithala, elisiza abantu abangakwazi ukuthola usizo emabhange amakhulu, lishabalale.Uthe abakutholile wukuthi ezinye zezikhalo ze-FSCA nePrudential Authority ziyalungiswa ngakho kufanele kube nendlela yokusiza Ithala ukuba lithole ilayisensi yalo.UMaswanganyi uthe bazokwenza konke okusemandleni ukuqinisekisa ukuthi Ithala libuyelwa yilayisensi yalo futhi kugudluzwe nezihibe ezingase ziliphazamise ngokuzayo."
    },
    {
        "content": "SELIPHENYWA ngamaphoyisa udaba lokuphahlaka kwebhanoyi likaR5 eliwe nezizumbulu zabantu abakhele iVerulam, enyakatho yeTheku.UConstable Thenjiswa wamaphoyisa KwaZulu-Natal uthe amaphoyisa aseVerulam aphenya icala lokukhwabanisa emuva kokuthi abantu akade betshale imali enkampanini ebizwa ngokuthi yiLeftover Currency bebikele amaphoyisa ukuthi abasayitholi lapho ibisebenzela khona futhi nabanikazi bayo sebenyamelele.Izindaba zokuphahlaka kweLeftover Currency zisabalale ngoMsombuluko ntambama emuva kokuthi abantu akade befake imali yabo khona bevimbezele emahhovisi ale nkampani kwaze kwafika amaphoyisa.Isolezwe lithole ukuthi abantu bebefaka uR5 onobuso bukamengameli wokuqala wentando yabantu, uNelson Mandela, bese befaka noR1 300 ngaphezulu obekuthiwa owokulekelela ukusebenza kwehhovisi. Bebethenjiswa inzalo kaR33 800 emuva kwezinsuku eziwu-32.Inzalo ibiya ngokuthi ufake hlobo luni lukaR5 njengoba bekufuneka owokugubha iminyaka ewu-90 kuphila uMandela nabanye baleyo minyaka.NgoLwesithathu abantu bebesaqhubeka nokuthutheleka kuleli hhovisi elisenkabeni yeVerulam njengoba benethemba lokuthi lisazovulwa.Abanye bathi sengathi basephusheni elibi abasovuswa kulona njengoba bebelindele izizumbulu zikaR700 000, R1million nezinye izimali.Okwamanje akekho oseboshiwe ngalesi sigameko njengoba amaphoyisa esaphenya ngaleli bhanoyi ebeliphethwe ngowesilisa ozibiza ngoBrian Mkhize nozakwabo obebizwa ngoDlamini.UNksz Ntombikhona Dlamini waKwaSimamane, eNdwedwe, uthe baqale ukuzwa ngeLeftover Currency ngo-Agasti wonyaka odlule ngesikhathi benikwa amaphepha achaza ngale nkampani uma beyothenga eVerulam.Uthe baye batshala imali kule nkampani ngoba bebona sengathi isemthethweni njengoba bekulenga isitifiketi esitholakala ezinkampanini zangempela esinombhalo weSouth African Revenue Service (Sars)."
    },
    {
        "content": "KUGQUGQUZELWA abantu baseNingizimu Afrika ukuba balungise imininingwane yabo njengoba selivuliwe iwindi lokuqoqa intela yalo nyaka.UKhomishana weSouth African Revenue Service (Sars), uMnuz Edward Kieswetter, uthe basebenzisa izindlela ezihlukene ukuqoqa intela okubalwa ukuvakashela emagatsheni abo, ukufaka imininingwane online nangokulungiselela abantu imininingwane yabo yentela bengenzanga lutho. Uveze ukuthi bangaphezu kuka-5 million abantu abenzelwe i-automatic assessment.Imali esibuyiselwe kubantu iwu-R10 billion kanti imvamisa abantu babuyelwa wuR5 900.“Kubalulekile ukuthi abantu bafake intela yabo, balungise imininingwane yabo. Sizoqinisekisa ukuthi siyabasiza ngokushesha emagatsheni ethu, siyabagqugquzela ukuthi bafake imininingwane online ngezinhlelo zethu zobuchwepheshe ezihlukene. Siyayenza i-automatic assessment kodwa abanye abantu kufanele bazifakele bona imininingwane yabo,” kusho uKieswetter.Uthe ngonyaka odlule bakwazile ukugwema ukuthi uR100 billion uqolwe ngabantu akade bezobuyelwa yimali ngendlela engafanele.Kusukela ngoMsombuluko bangaphezu kuka-191 000 abantu abafake imininingwane yabo yentela, abawu-183 000 bazifake ngamakhompyutha kanti abawu-7 700 bebesebenzisa iMobiApp.Uveze ukuthi baphendule izinkulumo eziwu-16 million online, wathi abantu kufanele bangene kwiwebsite yakwaSars ukuze basizakale.Ngaphambi kokuya egatsheni lakwaSars, uKieswetter uthe abantu abavakashele ikhasi elithi www.secure.sarsefiling.co.za badownloade i-app yakwaSars ku-Google Play noma Apple Stores. Bangashayela no *134*7277# bayakwazi nokuthumela uWhatsApp ku- 0800 11 7277 noma bangene ku-www.sars.gov.zaUnxuse abaqashi ukuthi bayeke ukuthumela abantu abasuke besafuna umsebenzi ukuba bayocela itax number emahhovisi akwaSars, wathi ngabaqashi okufanele benze lokhu."
    },
    {
        "content": "SESENYUKELE kwabayisikhombisa isibalo sabadlule emhlabeni belekelela ukucima umlilo wamadlelo, okwenzeke eMpophomeni kuMasipala Umngeni, emasontweni amabili adlule.UMnuz Vusi Dlamini ongomunye wabebelimele kanzima ngesikhathi bezama ukubhula umlilo, kuthiwa udlule emhlabenii ngoLwesihlanu emva kokuthi esehlale isikhathi esingangesonto egunjini labalimele kakhulu, eshe kanzima.Ilungu lomphakathi elicele ukuthi igama lalo ligodlwe, lithe izindaba zokudlula emhlabeni kukaDlamini zifinyelele kubona besemngcwabeni kazakwabo naye oshone kule ngozi.“Ubewuntu olungile, ezithulela futhi ethanda umndeni wakhe.  Ubesesebenzele inkampani kasonkontileka iFarmusa iminyaka eminingi ngokumazi kwami, kanti ngendlela ayelimele ngayo ngokuzwa kwethu, bekukubi kakhulu,” usho kanje.Ukudlula emhlabeni kukaDlamini kwenze safinyelela kwabawu-15 isibalo sabafe ezigamekweni zomlilo obonakale kulesi sifundazwe emasontweni adlule, kubalwa noNksz Nomthandazo Dawodi (30) obezithwele, oshone kungqongqa inqwaba yemijondolo eKenville, eThekwini emasontweni amabili adlule.Kuthiwa abayisithupha abashone becima umlilo abasebenzela usonkontileka elekelela inkampani i-Sappi ngomsebenzi wamahlathi, iFarmusa Agric and Forestry,  okungoNksz Ntombikhona Nxele, Nonsikelelo Zuma,  Khethiwe Ngcobo, Ntombifuthi Ngcobo, Mabongi Shishane noMnuz Vusi Radula bafihlwe ngempelasonto, kanti uDlamini angase afihlwe kuleli sonto.Imizamo yokuthola abomndeni wakhe ayiphumelelanga njengoba izingcingo ezedluliselwe entathelini bezivaliwe kwaze kwashaya isikhathi sokushicilela.I-Farmusa kuthiwa idlulisele emindenini yabalahlekelwe usizo ngokubambisana nenkampani yakwa-Sappi, umasipala neminyango kahulumeni.Ngesikhathi evakashele kule ndawo ngesonto eledlule, uNgqongqoshe wokuBusa ngokuBambisana neziNdaba zoMdabu uMnuz Velenkosini Hlabisa, uthe kusanemininingwane esalinde ukuhlanganiswa nombiko mayelana nezigameko zomlilo wequbula ohlasele izingxenye zesifundazwe, okuzoba wumkhombandlela ekutheni umengameli uyasimemezela yini  njengenhlekelele lesi simo esehlele umphakathi ezindaweni ezithintekile.  Kuthiwa ulinganiselwa ku-R90 million umonakalo odalwe yilesi simo."
    },
    {
        "content": "UMASIPALA waseThekwini uthi umphakathi usungaqala uwukhiphe udoti kulandela ukuthi kade uthe awume ukuwukhipha noma uzilahlele wona ezikhungweni olahlwa kuzo.Imeya yalo masipala uMnuz Mxolisi Kaunda isho lokhu ohlelweni lwayo lokwazisa umphakathi ngezinto ezenzeka kulo masipala oluba kwesinye seziteshi zomsakazo ngoLwesibili.Uthe ngoMsombuluko kukhona imiphakathi ewukhiphile udoti kodwa wangalandwa, wathembisa ukuthi uzolandwa izolo.\"Umphakathi besiwucelile ukuthi uma ungakwazi, ungazihambisela udoti ezikhungweni olahlwa kuzo, singawukhokhisi ngoba uma uyozilahlela udoti uyakhokha ngokujwayelekile,\" kusho uKaunda.Isitatimende esithunyelwe umasipala, izolo sithe uphiko lukagesi lwenza konke okusemandleni ukubhekana nokusilela emuva ekulungisweni kukagesi.\"Sigxile ekubuyiseleni ugesi kumakhasimende asenezinsuku eziningi engenawo ugesi, kodwa-ke amaphutha kagesi asanda kufakwa nawo siyawabhekwa,\" kusho isitatimende.UKaunda uthe ukucisha kukagesi kwezinye izindawo kudalwe izinkinga zawo, kodwa okunye kwenziwe ngamabomu njengoba bekunesiteleka sabasebenzi abangaphansi kwe-SA Municipal Workers Union (SAMWU).\"Sicela umphakathi usebenzisane nathi ngokuthi unciphise imibhikisho enodlame, ehlanganisa ukuvalwa kwemigwaqo, okubambezela  abasebenzi uma beyolungisa inkinga yamanzi nogesi ezindaweni ezingenawo,\"  kusho uKaunda.Uthe ezindaweni ezifana naseDube Village, KwaMashu, eLindelani ugesi ubuyile ngempelasonto kodwa zikhona izindawo ongakalungiswa kuzo ezifana naKwaMakhutha nezinye eziseningizimu. Khonamanjalo, inhloko yophiko lukagesi kulo masipala uMnuz Maxwell Mthembu, inikwe incwadi yokuthi isizomiswa emsebenzini ngenxa yokwehluleka kwakhe ukuxosha abasebenzi bophiko lwakhe ababambe iqhaza esitelekeni esingavikelekile. Umasipala usuxoshe abasebenzi abangaphezu kuka-81 abebesesitelekeni  kanti abanye abangu-88 bamisiwe, basazothamela izigcawu zokuqondiswa kwezigwegwe.UNkk Gugu Sisilana okhulumela umasipala, uthe umasipala awuzikhulumi izindaba ezithinta abasebenzi nabezindaba."
    },
    {
        "content": "LINGASE liphele isonto elizayo isiqokiwe imeya yomasipala waseThekwini njengoba i-ANC KwaZulu-Natal ithi uzobizwa “maduze” umhlangano wokuqoka ozongena kule sikhundla esivuleke emva kokususwa kukaMnuz Mxolisi Kaunda.Kulindeleke ukuthi kube nezingxoxo zokugcina kule mpelasonto.Uma amaqembu evumelana, kulindeleke ukuthi kubizwe umhlangano womkhandlu oyisipesheli ngesonto elizayo, ozokhetha imeya.ITheku lisale lingenayo imeya ngenyanga eyedlule emva kokususwa kukaKaunda, osejutshwe eMkhandlwini weziFundazwe.Ukuqokwa kwemeya entsha kwabhuntsha emhlanganweni womkhandlu owawungenyanga eyedlule.Yize uSomlomo womkhandlu, uMnuz Thabani Nyawose, athi ukukhethwa kwemeya kwabhuntshiswa wukungabi bikho kwenhlangano eyengamele ukhetho, i-Electoral Commission of South Africa (IEC), imithombo yaveza ukuthi ukungavumelani kwamakhansela e-ANC ngozongena esikhundleni yikhona okwenza ukuthi imeya igcine ingakhethwanga.Igama elihamba phambili elaloyo owayephathiswe uMnyango wezoLimo, uMnuz Cyril Xaba.Umthombo uthe uma izingxoxo zingahamba kahle, umhlangano wokukhetha imeya uzokuba ngesonto elizayo.“Kubukeka sengathi kukhona ukuvumelana, sekushoda ukuthi kuqinisekiswe yonke into. Izingxoxo zokugcina zizokuba kuyo le mpelasonto. Lokho kusho ukuthi uma kuvunyelwene ngayo yonke into, umhlangano womkhandlu uzokuba ngesonto elizayo. Ngeke kulindwe umhlangano womkhandlu owejwayelekile ngoba usekude (umhlangano womkhandlu owajwayelekile uba sekupheleni kwenyanga). Umasipala omkhulu kangaka ngeke uhlale isikhathi eside kangaka ungenayo imeya.”Okhulumela i-ANC KwaZulu-Natal, uMnuz Mafika Mndebele, uvumile ukuthi umhlangano wokuqoka imeya uzobizwa maduze kodwa wanqaba ukusho usuku.“Thina lapha kwi-ANC asisebenzi kanjalo. Thina sifike senze izinhlelo zethu zangaphakathi kwi-ANC, bese siyekela abaholi esibajube kuhulumeni ukuba baqhubeke nomsebenzi. Yingakho kungeke kube yithina esimemezela umhlangano womkhandlu waseThekwini, sishiyela ebuholini bomkhandlu ukuthi kube ibona obumemezela umhlangano. Engikwaziyo nje ukuthi umhlangano uzobizwa maduze.”UMndebele uthe ngokwabo sebekulungele ukuhlala komhlangano.“Sesiphothule yonke into, sesilinde ukuthi kubizwe umhlangano.”Ngakolunye uhlangothi, uNyawose utshele iphephandaba elinguzakwano weSolezwe, iThe Mercury, ukuthi bebengakanqumi ukuthi umhlangano uzokuba nini.“Asikho isimemezelo somhlangano esesiphumile. Sizokwenza isimemezelo uma sesinqumile ukuthi umhlangano uzokuba nini.”I-ANC ayinazo izihlalo ezanele ukuthi ibuse ngokuzimela eThekwini, ibambisane namaqembu amancane.Akucaci noma isizosebenzisana yini ne-IFP neDA kumasipala njengoba la maqembu esebambisene kuzwelonke nasesifundazweni. "
    },
    {
        "content": "SEZIFAKWE ngokusemthethweni ohlelweni lokufundisa izifundo zobuchwepheshe bamakhompyutha iCoding neRobotics.Lezi zifundo zifakwe ngokusemthethweni emqulwini kahulumeni iGovernement Gazette, muva nje.Zizofundiswa kusuka kaGrade R kuya kuaGrade 9 kanti seziyingxenye yeCurriculum Assessment Policy Statements (CAPS), okuwuhlelo okufundwa ngalo ezikoleni zakuleli.UMnyango weMfundo eyisiSekelo waqala ukuhlola ukufundwa kwalezi zifundo kwaGrade R kuya kwaGrade 3, ngo-2021 ezikoleni ezingaphezu kuka-2 000.UNgqongqoshe walo mnyango uNkk Angie Motshekga, wathi bafuna abafundi bakuleli bafunde izinto ezihambisana nesikhathi wathi yingakho befaka izifundo ezintsha.Wathi lezi zifundo zibandakanya ukwakha izinto ezifana namarobhothi, nokufunda ngezinto ezithinta amakhompyutha.KwaGrade R kuya kwaGrade 3, lezi zifundo zizokwenziwa neMaths, kuthi kwaGrade 4 kuya ku-9, zenziwe neMaths, Natural Sciences neTechnology.Emazingeni aphansi kwaGrade R kuya ku-3, abafundi bazofundiswa ngezinto ezisetshenziswayo uma kwakhiwa amarobhothi.Kwezithinta amakhompyutha bazofundiswa ukuhlwaya ulwazi kwi-internet. KwaGrade 4 kuya ku-6, bazofundiswa ukusebenzisa i-internet, izinto ezithinta ukuntshontsha ulwazi lomunye ulwenze olwakho.KwaGrade7 kuya kuGrade 9, abafundi bazofundiswa amakhono okwakha ama-website nokunye. UNkk Motshekga waveza ukuthi baqeqeshe abaluleka ngalezi zifundo bahlinzeka ngezinsiza zokufunda nokufundisa kulezi zifundo.Okhulumela umnyango uMnuz Elijah Mhlanga, uveze ukuthi baqale nezinye izifundo ezintsha ezifana neMarine Sciences, Technical Science, Technical Mathematics nezinye.Uthe baziqala ngoba zidingwa ngumnotho wakuleli.“Ukushintsha kwezinto kwenza ukuthi senzise izifundo ezintsha ezikoleni ukuze zihambisane nesikhathi. Siqala nezinye ezithinta amabhizinisi nezinye ezikoleni zamabanga aphezulu,” kusho uMhlanga. "
    },
    {
        "content": "UMENGAMELI Cyril Ramaphosa usesungule ithimba eliyisipesheli, elizoxazulula izinkinga zikaMasipala weTheku nechweba laleli dolobha.Lezi zindaba uzimemezele ngoLwesine, emcimbini wokuvula ngokusemthethweni inkampani ezothutha impahla esuka ezitimeleni iye emkhunjini iNewlyn Park Terminal, eseduze kwechweba eThekwini.“Ngisungule ithimba elibizwa ngeThekwini Presidential Working Group,  elizobheka ukuthi uMasipala weTheku usebenza ngendlela efanele. Lizobuye liqinisekise ukuthi izinto zihamba kahle echwebeni laseThekwini. Sifuna ukubuyisela ichweba leTheku esicongweni ngoba yilona ebelihamba phambili e-Afrika. Sifuna libuyele lapho. Leli thimba kufanele lethule umbiko ngomsebenzi walo njalo emva kwamasonto amathathu,” kusho uRamaphosa.Uncome umnikazi weNewlyn Park Terminal, uMnuz Raj Balmakhun, ngokufeza isithembiso asenza ngo-2019 sokutshala uR3.4billion.Uthe baningi ababezitshela ukuthi ngeke sifezeke kodwa sifezeke phambi kwabo.“Okwenzeka lapha kuwubufakazi bokuthi uma uhulumeni esebenzisana nosomabhizinisi, izinyunyana nomphakathi wonkana kuningi, okuhle okungafezeka. INewlyn idale amathuba omsebenzi awu-4 013 ngesikhathi yakhiwa nawu-1 000 njengoba seyiphelile,” kusho uRamaphosa.Ugqugquzele osomabhizinisi nabantu bonke baseNingizimu Afrika ukuba bangalilahli ithemba ngoba abaziyekelelanga yize iKwaZulu-Natal yakhinyabezwa yiCovid-19, izibhelu nezikhukhula.Usuke eNewlyn wanikela efemini yakwaTetra Pak, ePinetown, enwetshwe ngoR500 million.UNdunankulu waKwaZulu-Natal, uNkk Nomusa Dube-Ncube, uthe ukuvulwa kweNewlyn kusho ukuphela kwesiminyaminya njengoba amakhonteyna ezosuka echwebeni angene ezitimeleni.Uthe kuyimanje sesiphelile isiminyaminya samakhonteyna echwebeni .“Ichweba laseThekwini lisazoba matasa kakhulu ngoba manje kuza imishini emisha yokuqubula amakhonteyna. Impahla eningi izohamba ngezitimela ngakho osomabhizinisi bazobona ukuthi umsebenzi uyashesha echwebeni laseThekwini,” kusho uNkk Dube-Ncube.UBalmakhun uthe usazodala inqwaba yemisebenzi ngezinhlelo ezehlukene zokuthuthukisa umnotho nengqalasizinda eduze kwamachweba.Uveze ukuthi wakhulela emakethe yezithelo nemifino eThekwini, lapho umndeni wakhe wawudayisa imifino eyayithwalwa yisitimela isuka emapulazini.Uthe lokhu kwamkhombisa ukuthi ukusebenza kahle kwezitimela kubalulekile kwezomnotho.Phakathi kwezinhlelo zokuthuthukisa ingqalasizinda zeNewlyn kubalwa olwegesi oluzoletha ugesi owu-30MW Richards Bay, olokuphehla ugesi welanga kuzo zonke izikhungo zaseNewlyn.Olokuthuthukisa i-terminal ye-manganese echwebeni laseNgqura, olwe-terminal ye-iron ore eSaldanha nezinye."
    },
    {
        "content": "IKHOMISHINI yezokhetho kuleli i-Independent Electoral Commission (IEC), ithi ikulindele ukuthi kube khona abazokhononda ngokuthi ukhetho belungakhululekile.Ngokusho kwekhomishini kujwayelekile ukuthi kukhalaze abasuke bekhale ngaphansi okhethweni.UMnuz Masego Sheburi isikhulu sekhomishini, uthe njengoba sanda isibalo samaqembu angenela ukhetho, kugcina ngokuthi kukhethwe ambalwa azoya ePhalamende, naseziShayamthetho.Echaza uSheburi ubeke kanje:“Okhethweni lwango-1999 angu-26 amaqembu angenela ukhetho. Njalo uma kunokhetho siyanda isibalo samaqembu angenela ukhetho kodwa ambalwa avotelwayo. Manje angu-370 abhalisele ukhetho kodwa uthola ukuthi angu-13 avotelwayo, okwenza abasuke bekhale ngaphansi bese bekhononda ngokuthi ukhetho belungakhululekile ngoba amaqembu abebewafuna engaphumelelanga.” Uthe sebelulungele ukhetho wathi zingaphezu kuka-23 000 iziteshi zokuvota. USheburi uveze nokuthi kuneziteshi ezingomahamba nendlwana abazisebenzisa okwesikhashana.Ubalule nokuthi abasuke bemele amaqembu ezikhungweni zokuvota basheshe bahambe uma bebona ukuthi izinto azihambi kahle.“Uma sekuvotiwe, isikhungo siyavalwa bese siqala ukubala. Alikho iphepha eliphuma esikhungweni sokuvota lingabaliwe. Kodwa uthola ukuthi iqembu eliwinayo kugcina sekuba yilona elisayina ukugunyaza imiphumela yalesi sikhungo, amanye engasabonwa.”  "
    },
    {
        "content": "LISHENXISIWE icala lokudlwengula inkosazana ebelethweswe isethenjwa somholi wamaNazaretha, iNkosi Mduduzi Shembe uNyazilwezulu, ngenxa yokushoda kobufakazi obanele bokusishushisa.UMnuz Xolani “Maliyavuza” Zungu owaboshwa ngecala lokudlwengula inkosazana ukhishwe phambili yinkantolo yeMantshi yaseThekwini, izolo. Ubethweswe icala lokudlwengula inkosazana okuvele kamuva ukuthi bekuyintombi yakhe.Ummeli kaZungu, uMnuz Ayanda Khanyile we-Ayanda Khanyile Attorneys, uthe ukuhoxa kwecala kufakazela khona ukuthi uZungu ubeboshelwa amanqina enyathi ngalo.“Leli cala belivele lingekho kwasekuqaleni. Umshushisi ufike enkantolo wakhuluma into engabambeki, washo nokuthi ingxoxo obekumele ibekhona phakathi komphenyi wecala nommangali ayibange isabakhona. Ngolwazi lwami nobufakazi enginabo, ingxoxo ibekhona kodwa usaba ukuthi ummangali akasambophi uZungu ngoba nasekuqaleni wayevele esetshenziswa ukuthi amvulele leli cala. Njengamanje sithatha isinqumo sokubopha uMbuso ngokudicilela phansi isithunzi sikaZungu,” kusho ummeli uKhanyile.Njengoba uZungu ebehamba leli cala bekunemiyalezo athe yayithunyelwe uyena ummangali, kuyena eveza ukuthi kukhona ababemsebenzisa ukuthi amvulele icala ngoba befuna ukumgudluza eduze koNyazilwezulu. Kukhona nalapho lo wesifazane ayesecela khona uZungu ukuthi babaleke naye ngoba akasafuni nokuhlala ekhaya ngoba nomndeni wakhe uhambisana nabathi akaboshwe. Yonke le miyalezo ebinikwe umshushisi kwakuvele ukuthi isayohlolwa ubuqiniso bayo kuphinde kuxoxwe nommangali. Bekuvele kuhlelwe usuku lwayizolo ukuthi icala libuyele enkantolo sekuxoxiwe naye ummangali kwase kuvela ukuthi akuxoxiwe naye, kwahoxa icala.UZungu oseke wasinda edutshulwa okusolakala ukuthi lesi sigameko seyamene naleli cala lokudlwengula abethweswe lona, uthe ubonga amandla oNyazilwezulu ngokuphela kwecala.“Ngijabule kakhulu ngokwenzekile ngoba belivele lingekho leli cala. Ngiyabonga ngamandla kababa uNyazilwezulu ukungiphephisa,” kusho uZungu.UZungu ungomunye wezethenjwa zoNyazilwezulu owaziwa ngokuhamba phambi kwezimoto zalo mholi uma kunemihlangano emikhulu yamaNazaretha. Kuthiwa uyena oqinisekisa nokuphepha kwalo mholi uma kunabantu abaningi lapho ekhona. Kuthiwa ubeboshelwe itulo ngenxa yezinsolo zokuthi uyena obevimbe ukuthi kuqhubeke umsebenzi wokwakhiwa kwamadokodo eBuhleni. Lokhu kwenzeka emva kokuba umholi uNyazilwezulu emise ukwakhiwa kwawo emva koxhaso lukaMengameli Cyril Ramaphosa luka-R18 million wokwakha amadokodo.Kuvela ukuthi kunezethenjwa zoNyazilwezulu ezisebenzisana nezikhulu zepolitiki ukuze zihlomule kulo R18 million, nezagcina zisola yena uZungu ukuthi uvimbile.UZungu usalokhu emile ekutheni yena akangene ezintweni ezithinta amathenda futhi wayengeke avimbe ukwakhiwa kwamadokodo aseBuhleni.Ngesikhathi esinda esigamekweni sokudutshulwa bekuputshuke izwi lowesifazane ezihlangula ukuba yingxenye yokubulawa kukaZungu, ayethi kuhlelwa ngabathile ebandleni lamaNazaretha. Kuthiwa kwakunqunywe ukuthi ungafiki uJulayi 12, engabulewe ngoba kwakuyiwona azovela ngawo enkantolo. Kuthiwa okwakwenza kuthiwe akasheshe asocongwe lungakafiki usuku lwecala yingoba bese kuzwakele ukuthi ummangali akazimisele ukuqhubeka nokumbophisa njengoba kwakuhleliwe."
    },
    {
        "content": "SICHITHWE nezindleko isicelo esiphuthumayo samalungu eqembu Umkhonto weSizwe, axoshwe ePhalamende yileli qembu.La malungu angu-10 aya enkantolo enkulu yaseWestern Cape, efuna kumiswe ukufungiswa kwamalungu amasha ezikhundleni zawo.Abefuna kubuyekezwe nendlela axoshwe ngayo kuleli qembu njengoba athola izincwadi ezivela ePhalamende, ziwazisa ngokuthi buhoxisiwe ubulungu bawo yi-MK.Esinqumweni esikhishwe yinkantolo ngoMsombuluko, kuvele ukuthi isicelo esiphuthumayo sala malungu sichithwe nezindleko.La malungu ayekhale ngokuthi uma echithwa kuzodingeka aphume ezindlini zePhalamende lapho eqube khona.Abekhala ngokuthi awazange anikwe izizathu zokuhoxiswa kobulungu bawo.Asola umholi waleli qembu, uMnuz Jacob Zuma, ngokuba undlovukayiphikiswa ngokumane awaxoshe noma yikanjani kungazange kuhlale ngisho isigcawu sokuqondisa kwawo ubugwegwe.Phambilini, uZuma ubelokhu ekuveza ukuthi bazolokhu bebahosha labo abangafanele ukuba sePhalamende.Leli qembu lakuveza ukuthi la malungu ayazisiwe ngesikhathi sokufungiswa ukuthi asazosuswa ezikhundleni ngoba kukhona abangena ngomkhoshosho ohlwini lwabantu ababezojutshwa yileli qembu ePhalamende.Esewonke amalungu axoshwa yi-MK ePhalamende angu-18."
    },
    {
        "content": "SICHITHIWE isicelo sobengusomlomo wePhalamende, uNkk Nosiviwe Mapisa-Nqakula, sokuthi umnyango wakhe ukhokhele izindleko zabameli emacaleni abhekene nawo.UMapisa-Nqakula uthweswe amacala awu-12 athinta inkohlakalo nokushushumbisa imali.Ubuye asolwe ngokwamukela intshontsho komunye wosonkontileka owayethole ithenda eMnyangweni wezokuVikela ngesikhathi esangungqongqoshe kulo mnyango.Ungaphandle ngebheyili ka-R50 000 ayinikwa yinkantolo yasePitoli, icala lakhe lahlehliselwa uJuni 4.Ekuqaleni kuka-Ephreli, usule njengosomlomo wePhalamende.Ngenyanga edlule, uNgqongqoshe wezokuVikela uNkk Thandi Modise, wathi usacabanga ngesicelo sokuthi umnyango wakhe ukhokhele izindleko zabameli emacaleni abhekene nawo.Wathi uzolandela umthetho ngenhloso yokuvikela imali yabakhokhi bentela.Ekhuluma esithangamini nabezindaba ngeSonto emini, uModise, uthe balubhekile udaba base bebheka umthetho ukuthi bangasivuma yini isicelo.“Asikwazi ukusiza owayengungqongqoshe, ngakho ngeke size simsize,” kusho uNkk Modise."
    },
    {
        "content": "SICHITHWE nezindleko isicelo sokukhipha umholi wamaNazaretha, inkosi Mduduzi ‘Unyazilwezulu’ Shembe ebesifakwe wumholi webandla lakwaShembe owavunwa yinkantolo ukuhola ibandla, inkosi Phinda ‘Ukukhanyakwelanga’ Shembe.Inkantolo eNkulu yaseThekwini ikhiphe lesi sinqumo ebese sinesikhathi silindiwe.Ummeli woKukhanyakwelanga, uMnuz Trevor Nkosi uthe azikho izizathu ezibambekayo ngokuchithwa kwesicelo sabo enkantolo.“Kuvele kwathiwa isicelo sethu siyachithwa kwangakhishwa zizathu ukuthi kungani sichithwa. Kuthiwe zombili izinhlangothi zizozikhokhela zona izindleko zecala, kwaphela kanjalo,” kusho uNkosi.Uthe noma bengakazitholi izizathu zokuchithwa kwesicelo sabo, basezinhlelweni zokufaka isicelo sokubuyekezwa kwalesi sinqumo.Umthombo waleli phephandaba, uthe kuyaxaka okweziwe yinkantolo.“Wonke umuntu usele nemibuzo ngoba akekho obelindele isinqumo salolu hlobo. Ngeke uwine icala kuzona zonke izinkantolo zaseNingizimu Afrika ukuthi uwena umholi ofanele bese kuchithwa isicelo sakho sokuthi inkantolo igudluze umuntu ohleli esihlalweni sakho ngokungemthetho. Kuyacaca nje ukuthi lesi sinqumo senziwe okwesikhashana kuze kube kudlula ukhetho laseNingizimu Afrika olungoMeyi ngoba abaholi basabheke ivoti kumaNazaretha. Kwakhona ukuthi zingabikhona izizathu kuyinkomba yokuthi kukhona okushaya amanzi. Nokuthi isinqumo sidonse kanje ukuthi sikhishwe bekuyizinkomba zakho ukuthi kunemizamo yokusibambezela,” kusho umthombo.Imizamo yokuthola ukuphawula kokhulumela umholi wamaNazaretha Ukukhanyakwelanga, uMnuz Chance Sibisi ayiphumelelanga. Ucingo lwakhe belukhala lungabanjwa. Eselubamba akaphendulanga kodwa bekuzwakala abantu bekhuluma eceleni ukuthi basemhlanganweni oshubile.Okhulumela uNyazilwezulu, uMnuz Thokozani Mncwabe uthe babonga amandla oNyazilwezulu ngalesi sinqumo.“Inkosi uNyazi lugile izimanga njengoba engekho obezitshela ukuthi kuzophuma isinqumo salolu hlobo. Lokhu kuyinjabulo enkulu kuthina njengamaNazaretha ngaphansi kobuholi boNyazilwezulu. Lesi sinqumo siqondane kahle nokuthi kule nyanga yisikhumbuzo senkosi Inyangayezulu, esizongena maduze nje,” kusho uMncwabe. "
    },
    {
        "content": "UKUNGAGEZI izinsuku ezintathu kwabesifazane, abanye bengakwazi ukushintsha amaqakelo, bengakwazi ukuncelisa izingane ezincela amabhodlela, indlala nokuququdwa amakhaza, ngezinye zezinto abavaleleke emigwaqeni ewuthelawayeka u-N3  no-N11 phakathi kweFree State neKwaZulu-Natal, abayoyixoxela amagwababa ecobana.Lishone elangeSonto lesi simo singakalungiseki kanti sekuqinisekiswe nokuthi kushone nabantu ababili okuthiwa baququdwe ngamakhaza kulesi simo. Lokhu kuvezwe oyibamba likaNdunankulu waKwaZulu-Natal, uNkk Thembeni Madlopha-Mthethwa, esithangamini sabezindaba eMgungundlovu. UNkk Madlopha-Mthethwa uthe omunye wabafi ushonele kwenye yezimoto ebezivalelekile kule ndawo ngesikhathi owesibili ongowesifazane, evele waquleka ngesikhathi itekisi abehamba ngayo ingena ezitolo eMerrivale eHowick.“Imibiko esiyitholile ithi uvele wawa. Uphuthunyiswe esibhedlela, endleleni kwabonakala ukuthi isimo sakhe siya ngokuya siba sibi. Kuvela ukuthi uhlonzwe njengoseshonile ngesikhathi efika esibhedlela,” kusho uNkk Madlopha-Mthethwa.Uthe bobabili babulawe ukuzwela amakhaza kakhulu.Ubuye waveza nokuthi zingu-1 823 seziphelele izimoto ebezivaleleke ku-N3 kusukela ngoLwesihlanu ebusuku.Kuzona wathi bekukhona namabhasi amabili abethwele izingane zesikole saseQwaqwa eFree State, iQwabi Primary ebezibuya ohambweni lwaseThekwini.“Nazo ziseqhulwini ekutheni siqinisekise ukuthi ziyaluthola usizo eziludingayo,” kusho yena.Uveze ukuthi phakathi komasipala abakhahlamezekile kukhona uThukela, athe yilo olukhahlamezeke kakhulu, kube Amajuba, Harry Gwala noMgungundlovu.Uthe babophele amathimba ehlukene ukuyonikezela ngosizo; kuwona kukhona i-South African Police Service (SAPS), South African National Defence Force (SANDF) abalekelela ngokutakula abantu ezimotweni, babayise emahholo ahlonzelwe ukuthi abagcine.Uthe uMnyango wezokuThuthukiswa koMphakathi ngokubambisana ne-South African Social Security Agency (SASSA) banikezela ngosizo lokudla okufudumele, izingubo zokwembatha, olokwelulekwa ngokomqondo nolokubhalisa bonke abakhahlamezekile.Uveze nokuthi noMphathiswa woMnyango wezokuThutha, uMnuz Siboniso Duma ngokubambisana neSANRAL, RTI, N3TC, RTMC bakhona emgwaqweni ukuqinisekisa ukuthi usizo lokukhucululwa komgwaqo luyaqhubeka masinyane.UMnyango wezokuBusa ngokuBambisana neziNdaba zoMdabu, oholwa uMfu Thulasizwe Buthelezi, yiwo osingethe wonke umsebenzi wokutakula njengoba kwaziwa ukuthi izinhlekelele zingaphansi kwawo.Phakathi kwezinye izinhlangano ezizimele ezinikele kulo mgwaqo ukuyosiza, kube yi-Gift of the Givers, Red Cross, me-Al Imdaad Foundation.“Ngesikhathi siqala umsebenzi wokutakula obekuseqhulwini ukuthi kusize abantu ebebebhajwe ezimotweni kuqala, bathathwe bayonikwa usizo,” kusho uNkk Madlopha-Mthethwa.Uthe no-Eskom wenza konke okusemandleni ukubuyisa ugesi ezindaweni ezikhahlamezwe yiqhwa. Ebala imigwaqo esavuliwe nesavaliwe, wexwayise abasuka eGoli abeza eThekwini ukuthi bangalokothi bahambe ngo-N3, wathi okungenani abahambe ngasePiet Retief, bagudle ngoPongolo.Uthe imigwaqo esivuliwe uthe u-N11 phakathi koMnambithi neNewcastle, N11 Amajuba Pass, R33 phakathi kweVryheid neDundee, R34 phakathi kweNewcastle neBloodriver/Vryheid, R33 phakathi kweVryheid nePaulpietersburg, R34 phakathi kweVryheid neMelmoth, R69 phakathi kweVryheid nePongola, N2 phakathi kweRichards Bay nePiet Retief.Uthe wonke u-R34 phakathi kweNewcastle neMemel usavaliwe.Wethembise ukuthi namuhla isimo sizoba ngcono kakhulu, wathi bazohambela amahholo lapho okubekwe khona abatakuliwe."
    },
    {
        "content": "UMENGAMELI wezwe, uMnuz Cyril Ramaphosa, uthe izigebengu zizophelelwa ngamahlathi kuleli ngoba ngeke besazibekezelela. URamaphosa ukhulume kanje ngesikhathi uMasipala waseCape Town nohulumeni waseWestern Cape besayina isivumelwano sokwandisa isibalo samaphoyisa ukulwa nobugebengu kulesi sifundazwe. URamaphosa uthe abantu bakuleli bakhathele ukuhamba bethuka izanya ngenxa yezigebengu ezigcweleza umphakathi. Uthe lesi sivumelwano siqinisekisa ukuthi ubugebengu sebumi emphinjeni ebantwini baseNingizimu Afrika.URamaphosa uthe inhlanzi izoshelwa ngamanzi kwi-construction mafia ngoba osomabhizinisi sebekhathele ukuhlukunyezwa. “Amaphoyisa ezingeni likazwelonke asembhidlangweni wokwenza imigwaqo iphephe.” Esephetha uthe baqhamuke namaqhinga ezobuchwepheshe abangangabazi ukuthi azosiza nasekutheni kuhlakazwe nobugebengu obusahlelwa."
    },
    {
        "content": "UNIKWE umsebenzi wokubumba izinhlaka zeqembu Umkhonto weSizwe (MK), ukusungulwa kophiko lwentsha nolwabesifazane, ukwakha imigomo yeqembu aphinde aqaphe ukusebenza kwabajutshelwe ePhalamende naseziShayamthetho obeyiphini likamengameli kwi-EFF uMnuz Floyd Shivambu.UShivambu umenyezelwe njengoMgqugquzeli kaZwelonke kwi-MK esithangamini sabezindaba ebesihanjelwe wuMengameli waleli qembu, uMnuz Jacob Zuma.Kulesi sithangami ebesiseSandton, eGauteng, kumenyezelwe abaholi abaphezulu baleli qembu abayisishiyagalombili.UShivambu oshiye kwi-EFF muva nje, bekubhekwe ngabomvu isikhundla abezonikwa sona kwi-MK njengoba eshiye iqembu alisungula noMnuz Julius Malema.UMalema ukhale ngokushiywa nguShivambu wamfanisa nomuntu ojikele umzabalazo.UShivambu uthe akazange ajikele umzabalazo kodwa usemkhankasweni wokwakha iqembu elizofukula abamnyama.“Ngeke sixolise ngomsebenzi esiwenzayo ngoba yinto esibizelwe kuyona. Ngijoyine i-MK ngoba ngifuna ukusebenza abantu bakuleli. Sizobumba abantu asizile ukuzoncengana,” kusho uShivambu.Uthe noma bangamsusa kulesi sikhundla kodwa uzoqhubeka nokuba yilungu.“Uma ngisuswa ekubeni yilungu leqembu, ngizoqhubeka nokuba ivolontiya. Ngizofaka izingqwembe noma kuthiwa ubuholi buyangichitha. Angizele izikhundla kwi-MK kodwa ukuzosebenzela abantu.” UZuma uthe yingakho kuyinto enkulu ukushiya kukaShivambu kwi-EFF yingenxa yobuhlakani bakhe.Enkulumeni kaZuma efundwe nguNobhala Jikelele we-MK uDkt Sifiso Maseko, uveze ukuthi umsebenzi kamgqugquzeli kazwelonke wukuhlela, athuthukise izinhlaka zeqembu, akhe imiqulu nemigomo, acije ngezepolitiki, enze ucwaningo, aqaphe ukusebenza kwemigomo.Okunye ngukuqapha ukusebenza kwalabo abakumakhokhasi ahlukene aphinde abe sethimbeni leKhomishini yezoKhetho.UDkt John Hlophe oyiPhini likaMengameli we-MK, uthe uShivambu ubukhali njenge-razor, wathi akangabazi ukuthi iqhaza lakhe lizobonakala.Uthe abamthezanga kwi-EFF ngenhloso yokuhlakaza leliya qembu.UMaseko uthe uZuma nguyena kuphela onamandla okuqoka izinhlaka ezehlukene, wathi ubuholi obuphezulu yibona obuzokwakha amakomiti afaka elezezimali, elokuxhumana, elokuthuthukiswa komnotho namanye.“Kuzoba nengqungquthela yokwakha imigomo eqenjini ukuze kuthuthukiswe abantu emikhakheni ehlukene ezweni. Ezifundazweni kuzoba nethimba elizohola elihlanganisa ozohola leso sifundazwe, umxhumanisi nomgqugquzeli bese kuba nobhekele ukuhlwaya uxhaso. Ezifundeni kuzoba nozohola isifunda, umxhumanisi nomgqugquzeli kanjalo nozohlwaya uxhaso. Kuzoba nezinhlaka ezizoba komasipala,” kusho uMaseko.Uthe zonke izinhlaka zizosebenzela ukudla kwe-MK umhlanganiso okhethweni, waveza nokuthi lezi zinhlaka akuzona ezokulungiselela izingqungquthela zokukhetha ubuholi."
    },
    {
        "content": "PHEZU kokugxekwa nxa zonke kwesikhangiso sethelevishini sokukhankasela ukhetho se-DA, esiveza ifulegi lakuleli lingqongqa, kodwa leli qembu lithe ngeke lisihoxise.Umholi waleli qembu uMnuz John Steenhuisen uthe ngeke basihoxise futhi bangaya ngisho enkantolo bayosivikela.Uveze ukuthi lesi sikhangiso sikhombisa izwe elishayo, wathi inhloso yaso ngukuthi abantu babone ukuthi uma beqhubeka nokuvotela isixaxa samaqembu esihlanganise i-ANC, EFF noMkhonto weSizwe Party ikuphi okuzokwenzeka ezweni.Ngisho noMengameli uCyril Ramaphosa ukubize njengesenzo sokuvukela umbuso lesi sikhangiso.UNgqongqoshe wezemiDlalo, ubuCiko namaSiko uMnuz Zizi Kodwa, uthe bacubungula indaba yokuthi bayihlasela ngezinhlaka zomthetho eyalesi sikhangiso.Uveze ukuthi kumele kube nomgomo ozobekwa yiKhomishini yezoKhetho, mayelana nokuthi amaqembu angavezi izinto ezifana nokuthi kushiswe ifulegi lezwe nezinye izinto eziyifagugu zezwe.“Kumele kushaywe umthetho wokuthi izinto ezifana nefulegi nezinye ezithinta izwe, zingashiswa noma zicekelwe phansi.“Lokhu asikwenzi ngoba kuwukhetho kuphela kodwa kumele kwenziwe ukuze nangomuso isehlakalo esifuze lesi singaphinde senzeke. Abameli bakahulumeni yinto abayifakela izibuko eyokushiswa kwefulegi,”kusho uKodwa.URamaphosa uthe ifulegi wuphawu oluhlanganisa abantu.“Ifulegi lezwe akulona eleqembu lezepolitiki elithile. Wuphawu oluhlanganisa abantu. Baningi abantu abafa, befela leli fulegi. Yinto okumele ihlonishwe ngoba wuphawu olubumba isizwe,” kusho uRamaphosa. UKodwa uthe ngisho kwamanye amazwe amaciko azigqaja ngalo.“Uma sekuphephezela ifulegi emva kokwenza kahle kwamaciko ethu kwamanye amazwe siba nokuzigqaja ngempumelelo yethu. Yingakho kumele lihlonishwe ifulegi, kungabikhona nje ozovele alishise,” kuqhuba  uKodwa.Uthe ngeke isebenze imizamo yokuhlukanisa isizwe. Abaholi bamanye amaqembu okubalwa i-ActionSA uMnuz Herman Mashaba, ukugxekile ukushiswa kwefulegi wathi kufana nokuvukela umbuso.Nophiko lwentsha lwe-ANC, uVukayibambe lukhwele lwadilika kwi-DA, lwathi leli qembu lizama ukuzuza amavoti ngalesi sikhangiso.Nasezinkundleni zokuxhumana iyindaba egudwini eyokushiswa kwefulegi njengoba begxeka leli qembu ngalesi sikhangiso."
    },
    {
        "content": "BAPHENDUKA inkomo edla yodwa abafelokazi abasebancane ngemuva kokushona kwabayeni, okudalwa izizathu eziningi okubalwa ukuthi kuye kusolwe bona ngokushona kwabayeni,  ukusaba ukuthi bangase basolwe ngokuthi sebengenwe ngabafowabo bomyeni uma beqhubeka nokusondela kubo. Laba bafelokazi abazibiza ngeYoung Widows Talk, bebehlangene eThekwini ngoMgqibelo, bedingida ngezinto ezithinta abafelokazi abashiywe amadoda besebancane,  okuhlanganisa ukuthi umphakathi usuke ulindele ukuthi baziphathe kanjani, ukuthi uzikhulisa kanjani izingane usuwedwa, ukuthi usamukela kanjani isimo sakho esisha nodaba olunzima lokuthi ungaqoma nini nokuthi ngabe yinto okumele uyenze yini leyo nemiphumela yayo.UNkk Mamatu Joyisa onezinyanga eziyisithupha eshonelwe umyeni wakhe, okunguyena obehlele lesi sigcawu, uthe: \"Indaba iqala nje ngokuthi abafelokazi bahlale besolwa ngokubulala amadoda. Kwabanye, leyo nkulumo iqala umyeni esagula. Uma engagulanga kuba nzima kakhulu. Kungcwatshwa nje, umakoti usuke engasabhekani nabasemzini. Uthe kusuke kumele uqaphele indlela okhuluma ngayo nabafowabo bomyeni wakho, ungasondeli kakhulu kubo noma ngabe bewujwayele ukucela usizo kubo umyeni wakho esakhona ngoba kuzokudalela amazinyo abushelelezi  kumakhosikazi abo. UNkk Baby Mkhabela owashonelwa umyeni ngo-1995 eneminyaka engaphansi kuka-30, uthi kwesinye isikhathi umfelokazi uze akhumule inzilo engakaze abe naso isikhathi sokukhala nesokuzila, exabana nabasemzini kubangwa ifa. \"Lesi sigcawu sizosisiza ekutheni sikhulume ngokukhululeka ngoba sonke siyefana. Abanakwenu, abangani bakho, abazalwane basuke bekhona bekweseka kodwa iqiniso ukuthi bona basuke bengashonelwe amadoda, kukhona abasuke bengakuqondi. Kunzima ukukhuluma uvuleleke ngakho. Esigcawini esinjengalesi uma ngithi nginesizungu, ngikhuluma nomuntu owaziyo ukuthi ngikhuluma ngani. Ongeke angibuke ngeso lokuthi ngihlulwa inyama ngoba uyazi ukuthi kunjani ukuthenga ithuluzi locansi kwesinye isikhathi kungayilethi injabulo ephelele ngoba ngisuke nginesikhala sokuthi udinga ukuxoxa nomuntu okuyinto esuke ingeke isenzeka ngoba lowo muntu akasiye umyeni wakho, awukwazi ukumxoxela ngezinye izingqinamba zesimo obhekene naso,“ kusho uNkk Mkhabela.UNkk Phili Mfeka oneminyaka emithathu eshonelwe umyeni, uthe kuyenzeka impi nabasemzini iholele ekutheni umfelokazi ashiye konke akusebenzele nomyeni wakhe, aqale phansi athenge umuzi ukuze abe nokuthula, okuba nomthelela omubi uma enezingane. "
    },
    {
        "content": "IKHABHINETHI seyizwakalise ukukhathazeka ngesiteleka sabasebenzi baseThekwini abangaphansi  kwenyunyana iSA Municipal Workers Union (Samwu), esiphazamise ukulethwa kwezidingo zomphakathi.UNgqongqoshe eHhovisi likaMengamali wakuleli, uNksz Khumbudzo Ntshavheni, uthe: “Umthelela walesi siteleka wenze izakhamuzi eziningi zasala zingenawo amanzi, ugesi, kwaphazamiseka  nokuthuthwa kwemfucuza nokuyinto ehlukumeza amalungelo abantu futhi ewukwephulwa koMthethosisekelo.\" Uqhube wathi ukuvalwa kwezindawo ezinikeza usizo ezifana nemitholampilo ngenxa yalesi siteleka, kufana nokunqabela umphakathi usizo lwezempilo okubeka engcupheni impilo yabantu.\"Ukuziphatha okunje ngeke kubekezelelwe. IKhabhinethi icela izinhlaka zomthetho ukuthi zenze konke okudingekayo ukuze zivikele amalungelo abantu. Abatholakala benecala bazobhekana nengalo yomthetho,“ kusho uNtshavheni. "
    },
    {
        "content": "UMBIKO wakamuva mayelana nokutakulwa kwabantu emgwaqweni u75  Victoria Street, eGeorge uveza ukuthi sebengu-26 abantu okuqinisekiswe ukuthi bashonile ngenxa yokuwa kwebhilidi eliyizitezi ezinhlanu ebelakhiwa.Ithimba labatakuli selisebenze amahora angu-166 kusukela kwavela imibiko yokuwa kwebhilidi.Umbiko oqinisekisiwe kuze kube yimanje wukuthi babengu-81 abantu ababesebenza ngoMsombuluko odlule ngesikhathi kuwa ibhilidi ngo 2.00 ntambama. UMasipala waseGeorge uveze ukuthi kuzoba nomzuzu wokuthula ngo-2.09 emini namhlanje kuyo le ndawo ukukhumbula abashonile nokweseka imindeni yabo.Kuthiwa bangu-55 abatholakele batakulwa, bangu-26 okuqinisekiswe ukuthi bashonile kanti bangu-13 abasesibhedlela. Bangu-26 abantu abangakatholakali njengoba usaqhubeka umsebenzi wokutakula.Umasipala uveze ukuthi umsebenzi wokwenza ulibofuzo uzothatha isikhathi njengoba kusenzima ukuthola imininingwane yabashonile nalabo abangakatholakali.Kunxuswe amalungu emindeni ukuba inikele ehholo lomphakathi eGeorge Civic Centre emgwaqweni uYork Street, ukuze kusizakale uMnyango wezokuThuthukiswa koMphakathi uthole imininingwane efanele kuqondiswe amarekhodi adingekayo."
    },
    {
        "content": "ANGENE eNkantolo eNkulu eThekwini ngoLwesine amaphepha okubuyekeza isicelo sokugudluza umholi uNyazilwezulu, esihlalweni eBuhleni.Lokhu kuza emva kokuthi isicelo ebesifakwe wumholi wamaNazaretha, Ukukhanyakwelanga sichithiwe kule nkantolo.Umshumayeli Chansey Sibisi weBandla lamaNazaretha, nophinde asebenze nabameli bebandla, uthe bagcine besithathile isinqumo sokuthi bafake isicelo sokubuyekezwa kwesinqumo.Bebekalelwe yile nkantolo ukuthi kungapheli izinsuku ezingu-20 bengasifakile isicelo sokubuyekeza isinqumo uma bezimisele kanjalo.“Njengoba amaphepha siwafaka enkantolo ngoLwesine kuningi esikhala ngakho. Okokuqala ukuthi ijaji libuyisele icala emuva ngesikhathi likhipha isinqumo ngesicelo sethu sokuthi kugudluke uNyazi esihlalweni.“Kunokuthi libheke esikucelile livele laqala phansi lakhuluma ngendaba yobuholi bebandla lamaNazaretha. Asisekho isidingo sakho ngoba zonke izinkantolo sezanquma ukuthi uNyazilwezulu aluyena umholi wamaNazaretha.“Okwesibili sikhala ngokuthi lithathe isikhathi eside ukukhipha isinqumo ekubeni bekungasaqulwa cala. Okunye ukuthi uNyazilwezulu luhleli ngokungemthetho esihlalweni futhi siwushaye indiva umthetho ngoba isikhonzi senkantolo sayihambisa incwadi ngesikhathi seluchithwe yinkantolo yoMthethosisekelo,” kusho uSibisi.Uthe okwenziwe yijaji lichitha isicelo sabo kungukubukela phansi amajaji aseNingizimu Afrika angu-18 achitha uNyazilwezulu ezinkantolo ezahlukene ukuthi alusiye umholi wamaNazaretha.Uveze ukuthi konke okuthintwe yijaji ngesikhathi likhipha isinqumo ngesicelo sabo sekwanqunywa ngakho, besingasekho isidingo sokuphindela kukhona.Isicelo sabo uthe besinenombolo yecala entsha engahlangene nesinqumo sezinkantolo ezedlule, wathi alikwazi ukuthatha isinqumo libheka into esiyadlula.Isolezwe linawo amaphepha esinqumo sejaji ngokugudluzwa koNyazilwezulu esihlalweni eBuhleni. Kusona ijaji lithinta zonke izigameko zokuqulwa kwecala kusuka ngo-2011. Kukhona nalapho liveza khona ukuthi uNyazilwezulu lwakulwela kodwa ukuthi alukwazi ukususwa eBuhleni ngoba kusemzini kayisemkhulu, Inyangayezulu.Kulokho uSibisi uthe besingasekho isidingo sakho ngoba lolo hlangothi lwadingidwa enkantolo, eyaluchitha uNyazi ngoba bawaveza amaphepha aqinisekisa ukuthi umuzi waseBuhleni ubhaliswe njengendawo yesonto. "
    },
    {
        "content": "KUSHIYE abantu bekhuluma ukuvela kwezindaba zokuthi uMnuz Jabulani Khumalo ubhalele inhlangano yokhetho i-IEC eyinxusa ukuthi ihoxise igama lowayengumengameli  uJacob Zuma njengomholi nobuso beqembu uMkhonto Wesizwe Party.UKhumalo, owabhalisa iqembu ngonyaka odlule, ukhonjwe indlela kuleli qembu ngesonto eledlule.Ekhasini leSolezwe kuFacebook abantu baveze imibono ehlukene ngesenzo sikaKhumalo.Senzo Gwala: Nokuthemba umuntu kuyingozi, uNxamalala wamthemba wabhalisa ngaye iqembu. Kwabanolwazi anibhaliseki yini nibe ngaphezu koyedwa ukuze kugwemeke izinto ezinje?Msawakhe Mzamo: Kodwa amaqhinga e-ANC lawa.Sbusiso SeNkosi Sbusiso Senkosi: Ulayekile Khumalo kudala sibakhuza ngoZuma, bamenza uNkulukulu wabo eKZN, ukuthi uZuma ungumkhohlisi wakhohlisa uMalema, Nzimande noZwelinzima Vavi ukukhipha uMengameli Thabo Mbeki waze wabaxosha.Conzie Ngubane: Cha ayiphumuli i-ANC isimthengile njalo, ngeke ikhohlwe kodwa ibanyakazisile iMK noma ingangawina kodwa hhayi ngiyayivumaMhlolo Nhlokonhle Ganwa'mahle: Noma bangakhipha ikhanda lakhe  kodwa yena sizomvotela nje uZuma. Noma engenzani lo Khumalo asinandaba bese ezitshela ukuthi uyena ozoba umengameli waleli qembu Smonyo Mashobane: Khumalo yinyosi engenadosi asizixaki ngaye, viva MKMzamo Byanda Junior: Ngeke sisayivotelaSthembiso Isaac Nxumalo: UKhumalo waziwa ubani, ngoba bonke abantu uma ekhipha uZuma bazovotela Inkatha.Spha Somuhle Ndimande: Kuyacaca ke ngempela ukuthi wakwenza abesolwa ngakho, uyasetshenziswa. Kuwubuwula  ke lokhu akwenzile ngoba ukube ufunde ukulinda ubezoba sezindaweni ezinhle, uselibulele ikusasa lakhe kwezombusazwe.Phiwayinkosi Mtakalahlwa Noel Cele: Washo uZuma wathi i-ANC izobusa kuze kubuye uJesu Kristu waseNazaretha. Viva ANC Viva. "
    },
    {
        "content": "Abezimo ezphuthumayo ngaphansi kwenkampani i-IPSS Medical Rescue baqinisekise ukutholakala kwesidumbu sowesilisa owamuka emfuleni uThukela, eMandeni ngeSonto.Kubikwa ukuthi lo mlisa oneminyaka engu-21 ubudala wamuka kulo mfula ngeSonto ntambama. Abe-IPSS Medical Rescue nabeMpangeni Saps Medical Rescue basebenza kusukela ngeSonto ntambama behla nomfula bethungatha lo mlisa, kukhona amalungu omndeni nomphakathi belindile eceleni komfula.NgoLwesibili emini, amaphoyisa ophiko lwezinja baseshe enye ingxenye yalo mfula, ngenhlanhla satholakala lapho isidumbu salo mlisa."
    },
    {
        "content": "Asethunyeliwe eSwatini amaphepha okucela ukubuyiswa kuleli izelamani uMnuz Siyabonga Gezani Ndimande noMnuz Malusi Dave Ndimande abanukeka ecaleni lokufa komrepha uKiernan “AKA” Forbes nomnngani wakhe uTebello “Tibz” Matsoane.Umnyango wezobuLungiswa namaJele ukuqinisekisile esitatimendeni ngoLwesibili ekuseni ukuthi uNgqongqoshe uMnuz Ronald Lamola uwagunyazile futhi wawathumela amaphepha eSwatini.Umnyango uthe isicelo senziwe ngaphansi kwesivumelwano sala mazwe womabili nangokwemigomo yeSADC Protocol on Extradition la mazwe ayisayina.MEDIA STATEMENT : REQUEST FOR EXTRADITION BY SOUTH AFRICA TO THE KINGDOM OFESWATINI: SIYABONGA GEZANI NDIMANDE AND MALUSI DAVE NDIMANDE pic.twitter.com/TbmUPWHOl8Okhulumela iNPA KwaZulu-Natal, uNkk Natasha Ramkisson-Kara ubesanda kutshela iziko lezindaba lakwabo kweSolezwe, i-IOL, ukuthi amaphepha esicelo sokubuyiswa kwalaba athunyelwe kuLamola.Kulindeleke ukuthi uma bebuya kuleli bajoyine abanye abammangalelwa ecaleni okungoMnuz Lindokuhle Mkhwanazi (30), uMnuz Lindani Ndimande (35), uMnuz Eddie Myeza (21), uMnuz Muziwethemba Gwabini (36) noMnuz Lindokuhle Ndimande abahamba iNkantolo yeMantshi eThekwini."
    },
    {
        "content": "KUNOHLANGOTHI oluzogqemeka udume lwengozi ecaleni lokufa kukaSenzo Meyiwa uma iJaji Ratha Makgoatlheng selikhipha isinqumo maqondana nezitatimende okuthiwa ezabamangalewa abavuma kuzo amacala.UMeyiwa, owayeyisilomo se-Orlando Pirates neBafana Bafana, wadutshulwa wabulawa ekubo kwentombi yakhe, uKelly Khumalo, eVosloorus, eGauteng, ngo-2014. Amadoda amahlanu abhekene necala lokufa kukaMeyiwa kodwa ayawaphika wonke amacala.Uhlangothi loMbuso lwethula izitatimende oluthi zabhalwa, zasayinwa abamangalelwa bevuma amacala bechakida nomuntu abathi wayebathumile. Abamangalelwa bathi bashaywa amaphoyisa abaphoqa ukuthi bavume amacala abasayinisa ngenkani.Uhlangothi lwabameli babamangalelwa lwafaka isicelo sokuthi zichithwe izitatimende. Bathi akufanele zibe wubufakazi ngoba zatholakala ngendlela engekho emthethweni.Izinhlangothi zombili ziqedile ukwenza izethulo. IJaji lithe lizokhipha isinqumo kusasa maqondana nokuthi izitatimende ziyemukwelwa noma cha.Ungoti wezomthetho onguMqondisi weZikalala Attorneys, uMnuz Mpumelelo Zikalala, uchazile ngesigaba icala elikusona. Uthe okokuqala okufanele abantu bakuqonde wukuthi icala lehlulelwa ngobufakazi obusuke bubekwe phambi kwenkantolo.Uthe uma izitatimende zemukelwa kuyobe kuwudume lwengozi kubameli kodwa kuyobe kungaphelile ngecala. UZikalala uthe kukhona into esemqoka eshiwo yijaji selivala.“IJaji lishilo ukuthi sinqumo salo sizobe sinquma ngezitatimende kuphela, hhayi ngecala lonke. Isinqumo sizobe singachazi ukuthi sekufike ekugcineni. Ukwemukelwa kwezitatimende kuzobe kungasho ukuthi sekuyomiwa ngazo ngoba okuqukethwe kuzona kusazobhekwa,’’ kusho uZikalala.Uthe uma izitatimende zichithwa, kuyobe kuwudume kwaboMbuso. Uthe lokhu kuyonika abameli ithuba lokufaka isicelo ngaphansi kukaSection 174 weCriminal Procedure Act 51 ka-1977. Lesi sigatshana sigunyaza abameli ukuthi bafake isicelo sokuthi abamangalelwa bakhishwe phambili uma kuvela ukuthi uMbuso uyehluleka wukuveza ubufakazi."
    },
    {
        "content": "SIVUNDULULWE abahlala emgwaqweni sinezibazi zokushiswa, sesonakele, isidumbu sengane engaziwa okukholakala ukuthi ineminyaka eyisikhombisa, esitholwe epaki iLotus eSiphingo, ngoMsombuluko.UNksz Dawn Gounden we-Renegades Search and Rescue unxuse ukufuniswa umndeni kamgilwa isidumbu sakhe okuthiwa bese sesonakele okukholakala ukuthi bese kunesikhathi eside senzakaliswa, sagqitshwa ethuneni elingashoni kakhulu, esibonwe ngabahlala emgwaqweni.“Bathinte amaphoyisa nabeRenagades and Rescue, kanti isidumbu besisemweni esibi kakhulu, sesingasabonakali kahle obekukhombisa ukuthi bese kunesikhathi sagqitshwa futhi sinezibazi zokusha. Sinxusa usizo emphakathini ukuthi usilekelele ekutholeni ulwazi olungaholela ekutholakaleni komndeni,” kusho uNksz Gounden.Kwenzeka lokhu nje, umndeni waseMalukazi uphansi phezulu uthungatha indodakazi yawo uZekhethelo Luphalule (6) osekuyophela inyanga anyamalala njengoba egcine ukubonwa ngoJuni 20, 2024.UNksz Gounden uqinisekise ukuthi umndeni kaZekhethelo ufikile ukuzobheka isidumbu esitholiwe kodwa kwatholakala ukuthi akuyena. Uthe kungenzeka ukuthi isidumbu esitholiwe akusona esasendaweni kodwa ingane ibulawe kwenye indawo yayisizolahlwa eSiphingo.  Ugqugquzele abantu ukuthi baqinisekise ukubika emaphoyiseni uma kunomuntu onyamelele, ukuze besizakale, bekwazi ukufuniswa abathandiweyo babo.Isihlava sokubulawa kwezingane kumbe sokuduka kwezingane zitholwe sezibulewe kubukeka sidla lubi kulesi sifundazwe. Kuthe ngesonto eledlule kwatholwa isidumbu sikaSifundo Mkhize (7) waseZinketheni, eMgungundlovu, sivalelwe endlini kamakhelwane siboshwe izandla nezinyawo sinenxeba esiphangeni. Kulesi sigameko kukholakala ukuthi senziwe umakhelwane obefuna ngodli umsebenzi kuyise kamufi, okuholele ekutheni amalungu omphakathi athukutheliswe yilesi senzo amhlasele umsolwa ambulale.ULisulenkosi Lamula (2) waseMakhazane, oLundi, isidumbu sakhe sitholwe emasontweni amabili edlule ethoyilethi lomgodi emva kosuku edukile ngesikhathi bekunomcimbi ezihlobeni zomndeni. Umndeni usola isandla semfene ngokufa kwakhe.Mayelana nesidumbu esingaziwa esitholwe eSiphingo ngoMsombuluko, okhulumela amaphoyisa KwaZulu-Natal, uLieutenant Colonel Thenjiswa Ngcobo, uthe amaphoyisa aseSiphingo aphenya icala lokubulala.“Imibiko iveza ukuthi isidumbu sengane engaziwa sitholwe sesonakele ehlathini kubonakala sengathi sasiqale sashiswa,” usho kanje."
    },
    {
        "content": "AMALUNGU ePhalamende ahoxiswe yiqembu uMkhonto weSizwe (MK), aseveze ukuthi asamhlonipha futhi asamthanda umholi waleli qembu, uMnuz Jacob Zuma. La malungu angu-10 aye enkantolo enkulu eWestern Cape efuna kumiswe ukufungiswa kwamalungu amasha ezikhundleni zawo, aveze ukuthi kunedlanzana elixovayo kuleli qembu elidinga ukususwa.Angu-18 amalungu ahoxiswe yi-MK ePhalamende ngoJulayi.Esithangamini sabezindaba izolo, okhulumele la malungu uMnuz Thami Khuzwayo owayehola uphiko lwezitshudeni kuleli qembu, uthe abalwi noZuma ngokuya enkantolo.“Asilwi nomengameli uZuma ngoba siyamthanda futhi asilwi neqembu. Sajoyina leli qembu ngoba simthanda uZuma neqembu. Kodwa kunabantu okumele basuswe okuyibona abaxova iqembu,” kusho uKhuzwayo.Uthe baye enkantolo ngoba befuna ubulungiswa.“Sethemba ukuthi uZuma uzoyixazulula le nkinga. Kunzima ukufinyelela kuyena uma ufuna ukumbona ngoba siyavinjwa. Ezinye izinto ezenzekayo akazazi,” kusho yena. IPhini likaMengameli we-MK ophinde ahole leli qembu ePhalamende, uDkt John Hlophe, lithe bazoyekela izinkantolo ukuthi zinqume ngalolu daba. “Njengoba lolu daba selusezithebeni zenkantolo siyajabula ngoba nosuku seluseduzane lokuthi lulalelwe. Sizolinda yona inqume. Asiphawuli ngezinto ezingaphambi kwezinkantolo ngoba siyawuhlonipha umthetho,” kusho uHlophe.Icala lizolalelwa ngoSepthemba 3.UKhuzwayo usole uSotswebhu waleli qembu ePhalamende, uMnuz Sihle Ngubane, indodakazi yomholi we-MK uMnuz Jacob Zuma, uDuduzile Zuma-Sambudla, umkhulumeli weqembu uMnuz Nhlamulo Ndhlela nabanye ngokuxova iqembu.“Sizolwa kuze kube sekugcineni. Asiyanga kwi-MK ngenxa yezikhundla kodwa silwa ngoba nabanye kuyobenza okusenzile. Uma singalwi kuyophela nge-MK. Siyalithanda iqembu, salijoyina ngenxa kaZuma owayehlushwa yi-ANC. Ngeke sililaxaze manje, okunalokho sifuna kukhishwe abaxovayo.”Ufunge wagomela ukuthi bazobuyela ePhalamende ngoba bebengafudumezeli muntu izihlalo zabo. Ukwamukele ukufika kukaMnuz Floyd Shivambu, obeyiphini likamengameli le-EFF, kuleli qembu. UKhuzwayo ukhale ngokuthi abazi noma baqhubeke basebenze noma bahlale emakhaya njengoba behoxisiwe.Ubuye wagxeka uNkk Zuma-Sambudla ngokubasola ukuthi baxhasiwe njengoba beye enkantolo.“Asisebenzisani noKhumalo (Jabulani, owaxoshwa owabhalisa iqembu). Asikaze simeseke uKhumalo, saseka uZuma. Sisizwa abameli ngaleli cala ngoba bebona ukuthi kudlalwa ngathi. Siholelwe imali yezinsuku ezinhlanu ekubeni sasebenza inyanga yonke,” kusho uKhuzwayo.Uthe bayazi ngeke kube mnandi kodwa bona abayi ndawo kwi-MK. "
    },
    {
        "content": "BABONGE uKhomishana wamaPhoyisa uLieutenant General Nhlanhla Mkhwanazi emva kokuhlanganisa izikhulu zamatekisi KwaZulu-Natal emhlanganweni obubanjelwe eDurban Central Police Station, eThekwini.Lo mhlangano bekungokwesibili uhlala njengoba owokuqala wawubanjelwe eMayville ngenyanga edlule.Lokhu kulandela ukuvala umgwaqo kosomatekisi bamabanga amade asePort Shepstone kanye naseThekwini.Osomatekisi bavala imigwaqo emikhulu okubalwa kuyo uthelawayeka uN2 ePort Shepstone no-N3 eThekwini bephazamisa ukuhamba kwezimoto bekhala ngokugqoza kokukhishwa kwezimvume zokusebenza ngaboMnyango wezokuThutha kulesi sifundazwe.Okhulumela inhlangano yamabanga amade ePort Shepstone, uMnuz Lizwi Maphumulo ekhuluma neSolezwe, uthe abenelisekile ngokuhlalukile kuwo lo mhlangano.“Sizothatha ezinye izinyathelo njengoba sifike nommeli, sizoxoxa naye akwazi ukusilekelela ukuthi sigcine sikutholile esikufunayo,” kusho uMaphumulo.Uthe zikhona ezinye izindlela abazozizama ukulwa nale nkinga yezimvume ababhekene nayo embonini yamatekisi.“Impela sizozama ukuya enkantolo futhi njengoba size safika lana sibonga igalelo likaMkhwanazi ngoba uyena osilekelele kakhulu. Njengoba samisa isiteleka, sasihlonipha yena. Ukube sasingamhloniphi sasizophinde sibuyele emgwaqeni,” usho kanje.Okunye okuhlalukile kuwo lo mhlangano yilapho ummeli obemele uMnyango wezokuThutha KwaZulu-Natal, u-Adv Nxumalo efunde umthetho, isigaba 50 se-National Land Transport Act esithinta ukugunyazwa kwezimoto ezithutha umphakathi, isigaba 87 esikhuluma ngokuboshwa kwezimoto kanye nesigaba 90 esikhuluma ngamacala nangenhlawulo uma izimoto seziboshiwe.“Lo mthetho uthi akekho umuntu okwazi ukuthi asebenzise isithuthi somphakathi ngaphandle kokuthi abe nemvume emgunyazayo futhi imvume iyona enikeza isithuthi igunya lokusebenzisa uhlobo oluthize lwesithuthi,” kusho u-Adv Nxumalo.Uthe uma umuntu ezothutha umphakathi futhi ezohlomula kulokho, imvume iyadingeka.“Uma umuntu ezothutha abantu, ikakhulukazi ngokwenkokhelo yamabhizinisi, kufanele abe nemvume yokukwenza lokho.”Obemele osomatekisi u-Adv Sinclair uyaphikisana nalokhu okushiwo umthetho esigabeni 87 mayelana nokuboshwa kwezimoto.“Uma uwufunda lo mthetho, kunegama elithi ‘kungenzeka’, okungezinye zezinto eziletha izinkinga engicabanga ukuthi osomatekisi bahlangabezana nazo ngoba osomatekisi bayazifaka izicelo zezimvume kodwa lezo mvume aziphumi ngaleso sikhathi ekumele ziphume ngaso,” usho kanje.UNkk Nokulunga Hlophe ubacaciselile osomatekisi ngemigudu elandelwayo uma befaka izicelo zezimvume. Uthe uma bezifakile izicelo, zithatha izinsuku ezingu-60 ukuthi ziphume,  uma kuyizicelo zezimvume zezimoto ezihamba amabanga amade umthetho esigabeni 65 uthe akumele bakhiphe izimvume umasipala ungavumile."
    },
    {
        "content": "ZISAKHALA izinhlangano ezehlukene ngokufakwa kowayengumengameli wamajaji eWestern Cape, uDkt John Hlophe, kwikhomishini eluleka uhulumeni ngezithinta amajaji.UHlophe ohola iqembu uMkhonto weSizwe ePhalamende, ufakwe ekubeni yilungu le-Judicial Service Commission (JSC), phezu kwezikhalazo zamanye amaqembu ePhalamende.Omunye wemisebenzi yeJSC ukuphenya izikhalazo ezibhekiswe emajajini.Umcwaningi enhlanganweni iJudges Matter, uMnuz Mbekezeli Benjamin, uthe badumele ngesinqumo sePhalamende, sokuqoka uHlophe ekubeni yingxenye yeJSC.Uthe ukuqokwa kwakhe kubeka engcupheni isithunzi seJSC.“Umsebenzi wePhalamende ukuvikela ukuzimela kwezinkantolo. Kubakulekile ukuthi kukhethwe abantu abangeke babeke engcupheni isithunzi seJSC kanjalo nezinkantolo ngoba le khomishini iphakamisa abantu abazoba amajaji asezinkantolo.”UNksz Judith February weFreedom Under Law, uthe bekungamele kufakwe umuntu ofana noHlophe, owasuswa ekubeni ijaji ngoba azama ukuhlohla abanye ozakwabo ukuthi benze okuphambene nomthetho.Uthe kuyaxaka ngoba amanye amaqembu ezepolitiki avota ekutheni akhishwe ngaphansi kwabantu ababizwa ngamajaji kuleli, kodwa futhi manje amanye amaqembu asemvotele ukuthi abe sekomitini elibhekele izinto ezithinta umthetho.“UMthethosisekelo wezwe kumele uvikelwe zikhathi zonke. IPhalamende lihlulekile ukwenza umsebenzi walo ngokuthi lifake umuntu owasuswa ekubeni ijaji, kwikhomishini ephakamisa amajaji.” Uthe bazosiphikisa lesi sinyathelo ngokulandela umthetho.Amaqembu achithe uHlophe ePhalamende kubalwa i-DA, Freedom Front Plus ne-ACDP."
    },
    {
        "content": "UMENGAMELI we-ANC, uMnuz Cyril Ramaphosa uthi bazowakhombisa ukuthi bangobani amaqembu athi angeke balunqobe ukhetho.URamaphosa uthe i-ANC izomangaza abaningi okhethweni lwangoMeyi 29, njengoba ethe izonqoba ngamalengiso.Ukusho lokhu ngesikhathi ekhuluma emcimbini wokubungaza usuku lwabasebenzi obuseCape Town.“Ngomhlaka 29 kuzokuba nokhetho, lolu ukhetho olubalulekile. Kukhona abayizimbangi zethu abahambe bekhuluma, bethi sizothola ngaphansi kuka-50%. “Abasebenzi nabantu baseNingizimu Afrika angeke bavume ukuthi i-ANC ithole ngaphansi kuka-50%, kodwa bazolwela ukuthi sinqobe ukhetho ngamalengiso.“Sizobakhombisa labo abahambe bethi sizohlulwa. Laba abahamba bethi sizohlulwa, abasazi kahle, basizwa ngendaba. Bazosibona kahle ngomhlaka 29 laba abasibukela phansi,” kusho uRamaphosa.Uthe bafuna ukubuyisa isifundazwe iWestern Cape okhethweni oluzayo, nokuwukuphela kwaso esingaphethwe i-ANC.“Laba asebezitshela ukuthi iWestern Cape eyabo, sizobakhombisa.”URamaphosa uthe i-ANC izoqhubeka nokweseka abasebenzi.“Bayathanda, abathandi, i-ANC izohlale ihamba nabasebenzi. Sizoqhubeka nokweseka abasebenzi.”URamaphosa uthe uhulumeni oholwa i-ANC uzimisele nokuqhubeka nokudala amathuba emisebenzi.Uthe abafuni ukuthi abaneminyaka engu-35 babandlululwe uma kudalwa amathuba emisebenzi.“Yebo siyazi ukuthi inkinga yokuswelakala kwemisebenzi ikhungethe kakhulu intsha kodwa asifuni ukuthi abaneminyaka engu-35 basale ngaphandle. Nabo abantu abaneminyaka engu-35 bayayidinga imisebenzi.”UMengameli weCosatu, uNksz Zingiswa Losi, uthe amalungu eCosatu azophuma ngobuningi bawo eyokhankasela i-ANC. “Sifuna ukuthi i-ANC inqobe ukhetho oluzayo ngamalengiso. Kuningi osekwenziwe uhulumeni we-ANC kusukela wangena emandleni. Miningi imithetho eshayiwe eyenza izimpilo zabasebenzi zibe ngcono,” kusho uLosi.UNobhala Jikelele we-ANC, uMnuz Fikile Mbalula uthe bayakujabulela ukwesekwa ngabasebenzi.“Siyabonga ukuthi abasebenzi bathe bazohamba ne-ANC okhethweni. Anigcini nje ngokusho ngomlomo, kodwa niyayikhankasela i-ANC. “Kufanele uma sesingena emandleni, singabakhohlwa abasebenzi. Abantu abaningi bayakhohlwa uma sebesemandleni,” kusho uMbalula.UMbalula, obekhuluma emcimbini obuseThekwini uthe amalungu eCosatu kufanele angawavoteli amaqembu athi azokwehlisa isibalo sabasebenzi bakahulumeni uma enqoba ukhetho.Uthe kunamaqembu alibeka ngembaba elokhu azodiliza abasebenzi bakahulumeni uma enqoba ukhetho.Imicimbi yosuku lwabasebenzi ibithe chithi saka.Umcimbi obuseGauteng, eSoweto, uphazamiswe amalungu eNUM, akhala ngokudilizwa kwabasebenzi ezimayini.Lomcimbi ubuhanjelwe iPhini likaMengameli we-ANC, uMnuz Paul Mashatile.UMashatile ugcine ekwazile ukwethula inkulumo yakhe."
    },
    {
        "content": "UZOQINISA isandla kubantu abasebenzisa imigwaqo uMnyango wezokuThutha KwaZulu-Natal ukugwema izingozi zomgwaqo.Lokhu kuvezwe uMphathiswa walo mnyango, uMnuz Siboniso Duma, izolo, esithangamini nabezindaba emahhovisi ezeMisebenzi yoMphakathi eMayville.UDuma ubize lesi sithangami kulandela ukufa kwabangu-21 ezingozini ezintathu ezenzeke ezindaweni ezehlukene esifundazweni ngoMgqibelo.UDuma uthe bazoqasha abantu abangaphezu kuka-600 abazosebenza ngaphansi kwohlelo i-Rural Roads Transport Forums.Uthe phakathi kwezinye izinto ezizokwenziwa yilaba, ukuqinisekisa ezokuphepha emigwaqweni esezindaweni ezisemakhaya.“Bazokwenza nemikhankaso lapho bezogqugquzela baphinde bafundise ngezokuphepha ezindaweni ezehlukene. Lokhu bazokwenza kuze kuphele iminyaka eyisihlanu,” kusho uDuma.Uqhube wathi bazokwandisa nezivimbamgwaqo ubusuku nemini ezindaweni ezehlukene lapho amaphoyisa azobe engahleki engathi nsi, kubashayeli abephula imithetho yomgwaqo.“Amaphoyisa ngeke abe nomusa kulabo abaphula umthetho,” kusho uDuma, othe uphenyo lwabo kuveza ukuthi izingozi ezinyantisa igazi zivame ukwenzeka ngezimpelasonto nasebusuku.Edlulisa amazwi enduduzo emindenini yabashonile uthe, sebehlanganise ithimba lezikhulu ezinesipiliyoni, ukuthi livakashele imindeni ukusuka izolo. “Siyaqonda ukuthi umndeni ngamunye unezidingo ezingafani, ngakho sizozwa kuyona imindeni ukuthi ifuna ukusizwa ngani. Sizoqinisekisa ukuthi umnyango uyayilekelela imindeni ezinhlelweni zemingcwabo,” kusho uDuma.Ugqugquzele ukuthi kwenziwe imikhuleko ezindaweni ezehlukene njengoba ethe leli sonto balithatha njengesonto lokuzila esifundazweni ngokugubuzelwa yifu elimnyana ngezingozi ezenzekile.Ezingozini ezenzekile, kukhona eyenzeke emgwaqweni u-R66, phakathi kweMooi River neGreytown lapho okufe khona abangu-12.Kube eyenzeke ku-R74 lapho okusho kungqongqe khona amalungu e-MK ayisithupha abesendleleni eya emzini kaMengameli waleli qembu, uMnuz Jacob Zuma eNkanda, njengoba bekunomcimbi wokubungaza inkosikazi yakhe endala, uNkk Sizakele “MaKhumalo” Zuma.Bese kuba eyenze KwaDukuza, lapho okufe khona abathathu.UDuma uthe uphenyo lokuthi yini ebe yimbangela yalezi zingozi, lusaqhubeka, wathi kusesekuseni kakhulu ukuthi kungashiwo ukuthi kube yini imbangela."
    },
    {
        "content": "UNOBHALA jikelele we-ANC, uMnuz Fikile Mbalula, uthi uhulumeni wokubambisana ophethe kuzwelonke uzoqhubeka nokusebenza noma kungakhona amaqembu aphumayo.UMbalula uthe bakulindele ukuthi kube khona amaqembu aphumayo ngokuhamba kwesikhathi kodwa wathi lokho ngeke kuguqise uhulumeni wokubambisana.Ukusho lokhu ngesikhathi ekhuluma kwisithangami nabezindaba, ngoLwesithathu. Uhulumeni wokubambisana wakhiwe ngamaqembu awu-10 athola u-70% wamavoti okhethweni.Phakathi kwamaqembu ayingxenye yokubambisana kukhona iDA, IFP, PA namanye.Kuvele sekukhona ukungaboni ngasolinye emaqenjini abambisene ngoba i-ANC neDA bethibelene ngodaba lokuphathwa kwesifundazwe, iGauteng.EGauteng alikho iqembu elathola amavoti anele ukuthi libuse ngokuzimela.I-ANC, DA namanye amaqembu ayingxenye yohulumeni wokubambisana anezihlalo ezanele ukuthi aphathe iGauteng, kodwa amaqembu ayehluleka ukuvumelana ngokwabiwa kwezikhundla.Umdonsiswano usuholele ekutheni kube nokwesaba ukuthi ukwehluleka kwamaqembu ukuvumelana eGauteng, kungaphazamisa ukusebenza kwawo kuhulumeni kazwelonke.Kepha uMbalula uthe uhulumeni wokubambisana uzoqhubeka nokuphatha noma kungakhona abashiyayo.Ubeke kanje uMbalula: “Uhulumeni wokubambisana uzohlezi ukhona. Vele kuzokuba khona amaqembu azobuye aphume ngokuhamba kwesikhathi, uma ebona mhlawumbe ukuthi uhulumeni wokubambisana awuwasebenzeli. Ngesikhathi kukhona amaqembu aphumayo kukhona lawo azophinde angene. Ngakho-ke abantu kufanele babeke phansi amaphaphu.”UMbalula uveze ukuthi basazimisele ngokusebenzisana neDA eGauteng kodwa wathi abavumelani nalokhu okufunwa yiDA. UMbalula uqhube wathi iDA ishintshe isivumelwano abebe naso.Uthe iDA yayikade ifune izikhundla ezintathu kuhulumeni waseGauteng, kodwa yabuye yashintsha yathi ifuna ezine.“Ngeke sikwazi ukuhlangabezana nalezi zimfuno zabo. Into okufanele bayazi ukuthi asikhulumi nabo kuphela lapha eGauteng, kukhona amanye amaqembu esixoxa nawo.”Ukumenyezelwa kwekhabhinethi laseGauteng, sekuze kwahlehliswa kwabili ngenxa yokungavumelani kwalamaqembu.NgoLwesithathu uNdunankulu, uMnuz Panyaza Lesufi, umemezele ikhabhinethi lakhe. ULesufi ubethe uzolimemezela ikhabhinethi lakhe noma ngabe iDA ayivumi ukusebenzisana nabo.“Ngeke ngize ngikuhlehlise kulokhu ukumenyezelwa kwekhabhinethi,” kusho uLesufi obekhuluma esithangamini nabezindaba.Ebuzwa ukuthi bazosebenzisana namaphi amaqembu, uLesufi uthe bazosebenzisana nawo wonke amaqembu anezihlalo esiShayamthetho sesifundazwe. Amaqembu anezihlalo eGauteng kukhona iMK, ne-EFF abengeyona ingxenye yohulumeni wokubambisana.ULesufi ukuphikile ukuthi benza okuphambene nokuvunyelwene ngakho kuzwelonke.IDA ithe isazimisele ngokusebenzisana ne-ANC uma ingavumelana nemibandela yayo.Usihlalo woMkhandlu weDA, uNkk Hellen Zille, uthe uma i-ANC ibashiya ngaphandle eGauteng, bazokwamukela ukuba yiqembu eliphikisayo.UNkk Zille uthe uma beshiywa ngaphandle eGauteng, ngeke bahoxe kuzwelonke naKwaZulu-Natal, lapho bebambisene khona ne-ANC namanye amaqembu. "
    },
    {
        "content": "Secure Sockets Layer (SSL) certificates are a fundamental technology for securing online communications. SSL certificates are small data files that digitally bind a cryptographic key to an organization’s details.When installed on a web server, they activate the padlock and the HTTPS protocol, ensuring secure connections between a web server and a browser.In simpler terms, SSL certificates encrypt data transmitted between users and websites, protecting sensitive information from being intercepted by malicious actors.Why SSL Certificates are Essential for South African WebsitesImproving SecurityThe primary reason every website in South Africa needs an SSL certificate is security. In an era where cybercrime is on the rise, protecting users' data is paramount.SSL certificates encrypt information such as personal details, credit card numbers, and login credentials, making it difficult for cybercriminals to access or tamper with the data.This level of security is essential for e-commerce websites, banking portals, and any platform where users share sensitive information.Building Trust and CredibilityWeb users are becoming increasingly aware of online security. When they visit a website, they often look for the padlock symbol in the address bar, indicating that the connection is secure.Websites with an SSL certificate display this symbol, along with \"HTTPS\" in the URL, which helps in building trust and credibility with visitors.In contrast, sites without SSL certificates are marked as \"Not Secure\" by browsers, deterring potential customers and reducing traffic. For South African businesses, establishing trust is essential for retaining customers and attracting new ones, making SSL certificates a vital component.Improving Search Engine RankingsGoogle and other search engines prioritize user safety, and as part of this commitment, they favour HTTPS websites in their search algorithms. Websites with SSL certificates are more likely to rank higher in search engine results, leading to increased visibility and traffic.For businesses in South Africa looking to improve their online presence and attract more customers, having an SSL certificate can provide a competitive edge in search engine optimization (SEO).Complying with Data Protection RegulationsSouth Africa has implemented the Protection of Personal Information Act (POPIA), which regulates how organizations collect, store, and manage personal information. SSL certificates help websitescomply with these regulations by ensuring that data is encrypted during transmission, protecting it from unauthorized access.Non-compliance with POPIA can result in hefty fines and legal repercussions, making SSL certificates not just a security measure but also a legal requirement for businesses operating in South Africa.Types of SSL CertificatesDomain Validated (DV) CertificatesDV certificates are the most basic type of SSL certificate, offering encryption and a basic level of validation. They are quick to issue and are ideal for small businesses and personal websites.Organization Validated (OV) CertificatesOV certificates provide a higher level of validation compared to DV certificates. They require more thorough vetting of the organization’s identity and are suitable for websites where visitors need assurance about the legitimacy of the business.Extended Validation (EV) CertificatesEV certificates offer the highest level of validation and security. They involve a rigorous vetting process and provide a green address bar in browsers, indicating the highest level of trust. These certificates are ideal for e-commerce sites and organizations handling sensitive transactions.ConclusionSSL certificates are indispensable for websites in South Africa. As cyber threats continue to evolve, having an SSL certificate is no longer optional but a necessity for any website that values the safety and trust of its users. Investing in the right type of SSL certificate can significantly benefit businesses by protecting data, building credibility, and driving traffic to their sites."
    },
    {
        "content": "UCWANINGO lwakamuva lwaseFNB luveza ukuthi u-50% wabantu bakuleli awukulungele ukuthatha umhlalaphansi njengoba ungalondolozi imali eyanele yomhlalaphansi.UMnuz Samukelo Zwane, oyiNhloko yeFNB Wealth and Investments, uveze ukuthi u-60% wemali eyenziwa ngabasebenzi bakuleli abahola kancane iphelela ekuthengeni ukudla, ukugibela nokurenta. Enye ingxenye ikhokhela izikweletu bese besala no-2% abawulondolozela umhlalaphansi.Uveze ukuthi abahola kangcono nabacebile bonga u-12% abawufaka ezikhwameni zomhlalaphansi.“Ukubiza kwezinga lempilo, ukunyuka kwemali-mboleko nokungabi nolwazi olwanele ngezindaba zomhlalaphansi kwenza abantu abahola kancane bangasheshi ukulondoloza imali yomhlalaphansi. Abaningi bathi bazosizwa yizingane zabo noma bazohola impesheni kahulumeni uma sebegugile,” kuchaza uZwane.Uthe kubalulekile ukuthi abantu baqale ukulondolozela umhlalaphansi uma beqala ukusebenza noma bangafaka uR300 esikhwameni somhlalaphansi esifanele ngoba yisona esiba nenzalo enhle.Ubalule ukuthi yize abacebile nabahola kangcono kubukeka sengathi babeka imali eningi yomhlalaphansi kodwa ukuze umuntu ahlale ngokunethezeka ekugugeni kwakhe, kufanele alondoloze u-15% womholo wakhe nyanga zonke.Ubuye waveza ukuthi abacebile nabahola kahle abahlali phansi dekle uma sebethathe umhlalaphansi kodwa bayasebenza noma bavule amabhizinisi kodwa abahola kancane bavamise ukuhlala phansi dekle ngenxa yokungabi namanye amakhono.Yize kubukeka sengathi isimo sibi, uZwane uthe ucwaningo lwabo luveza ukuthi abantu abaqala ukusebenza manje sebeqalile ukulondolozela umhlalaphansi.UMnuz Siphamandla Mkhwanazi, oyisazi somnotho sakwaFNB, uthe balindele ukuthi imali-mboleko yehle ngoNovemba ngenxa yokuqina kwerandi.Uveze ukuthi ukuqina kwerandi kunomthelela omuhle ngoba kuzokwehlisa intengo kaphethroli neyegilosa njengoba ukudla kuthuthwa ngamaloli.UMnuz Bheki Mkhize, oyisikhulu seFNB Wealth and Investments, uthe sebezoletha usizo lokwelulekwa ngezimali kuwo wonke umuntu obeka imali eFNB ngoba abafuni ulwazi lwezimali kube ngolwabacebile kuphela.Ugqugquzele abantu ukuthi bangajahi ukukhipha imali yempesheni njengoba kunohlelo oluzoqala ngoSepthemba (two pot system) olubavumela ukukhipha ingxenye ethile.Uthe le mali ekhishwayo yenzelwa izimo eziphuthumayo njengeCovid-19 nokunye okungagwemeki."
    },
    {
        "content": "BAZOHLUKANISELANA uR900 000 abazodla umhlanganiso womncintiswano wokumodela nowomjaho wamahhashi yaminyaka yonke eyenziwa wuMasipala wesiFunda iKing Cetshwayo.Le micimbi yaminyaka yonke, nonyaka izoqala ngowokumodela, uMr & Miss King Cetshwayo ozoba seCivic Centre, Empangeni  ngoLwesihlanu ngo-6 ntambama. Owomjaho wamahhashi uzoba seMpangeni Airfield, ngoMgqibelo ngo-10 ekuseni. Okhulumela lo masipala, uMnuz Thami Shangase, uthe abazonqoba kowokumodela bazohlukanisela uR120 000, kwabesilisa nabesifazane.“Sibeke uR60 000 kwabesilisa nabesifazane. Abazophumelela bazothola uR30 000, uR20 000 kwabendawo yesibili noR10 000 abazophuma isithathu,” usho kanje. Eqhuba, uthe kwabomjaho wamahhashi bahlele ukwenza imijaho eyishumi, kanti babeke uR780 000 kwabazophuma phambili.Ozodla umhlanganiso womjaho omkhulu uzokhala emuke noR300 000, kube wuR200 000 olale isibili, uR150 000 ophume isithathu, uR80 000 kweyesine noR50 000 kolale isihlanu. “Silindele amahhashi asezindaweni ezahlukene zesifundazwe, ngisho nawasemazweni esingabala neLesotho kuwona, ingxenye yawo ebikade ikhona nakwiDundee July. Asibeke sibalo samahhashi esiwadingayo, sivulelekile kwabafuna ukuzoncintisana emjahweni,” kusho uShangase.Uthe njengaminyaka yonke, emncintiswaneni wokumodela kuzoncintisana izinsizwa nezintokazi ezinqobe emincintiswaneni ebiyenziwe komasipala babo abancane abahlanu abangaphansi kwesifunda iKing Cetshwayo, ukubasiza bachume kule ndima.“Sifuna bathuthuke kule ndima baze bafike ezingeni eliphezulu njengoLalela Mswane waKwaSokhulu, owanqoba uMiss South Africa ngo-2021. Sikholwa wukuthi lokhu esikwenzayo kuzoba yisisekelo esiqinile sokuthuthuka kwabo endimeni,” usho kanje.UShangase uveze ukuthi nakuba lingezukuba bikho idili lomculo njengangonyaka odlule, kodwa bazoba khona abaculi abadumile nabendawo ukunandisa ngokuqhubeka komcimbi womjaho.Emacikweni azonandisa kukhona uMawhoo, Mzukulu, Saliwa, DJ Dusty, DJ Halleluyah, Sithelo Shozi, DJ Fhiso, Ama-Tycooler, Njabulo The Drummer, Menzi, Ndumiso, Khaya Dladla noPenny Ntuli.Kungenwa mahhala kowomjaho wamahhashi ngoMgqibelo, bese kungena abamenyiwe kuphela kowonobuhle. "
    },
    {
        "content": "UMCULI wowokholo uFikile Mlomo ubonge uNkulunkulu ngokumnika elinye ithuba njengoba ebonakale okokuqala enandisa emcimbini wokugubha inyanga yabesifazane obuseThalaneni eNkandla.Lo mculi owaziwa ngamacwecwe okukhona kuwo elithi Noma Kunje, Ngiyabonga Mama namanye, ubenandisa okokuqala phambi kwezinkumbi zabantu emva kokuthi ezinyangeni ezintathu ezedlule axinwa wukugula okwaholela ekutheni afe esingezansi, esehamba ngesihlalo. Kwaba kubi ngendlela yokuthi ozakwabo baze bamenzela ikhonsathi yokuqoqa imali ukuze ayohlinzwa esibhedlela iNkosi Albert Luthuli eThekwini.Ekhuluma neSolezwe, uthe ubonga abantu bakuleli ngokumnika uthando ebhekene nokufa. “Abantu basangithanda futhi badinga okunye okuningi kimina. Bangitshengisile lokho ngesikhathi ngigula, bengithumelela imiyalezo befika nasesibhedlela bezongibheka,” usho kanje.Uthe ukugula obekumxinile akumenzanga walahlekelwa ithemba.“Besingekho isidingo sokuthi ngitatazele. UNkulunkulu ungidlulise ezintweni eziningi futhi obekungiphethe bengikuthatha njengomkhuhlane odlulayo yize bekukubi ngempela,” usho kanje.Uphinde waqinisa idolo ababhekene noma abadlula ezimweni ezehlukene empilweni ukuthi bangatatazeli, behlise umoya ngoba okusuke kwenzeka kusuke kungesikhona ukuthi kuzobabulala. Uthe ulindele ukuthi aqashwe kakhulu ukuze aqhubeke nokushumayeza abantu ngephimbo lakhe. “ Maduze ngizokhipha i-albhamu ezoba ngehlukile ngoba kuyona ngizobe ngilandisa ngohambo lwami noNkulunkulu engidlulisa esigodini sethunzi lokufa,” kusho lo mculi oseke washiyelana inkundla nezingwazi emculweni wokholo.Khonamanjalo, elandisa ngohambo lwakhe kulo mcimbi uFikile, uphinde wadalula ukuthi usinde kukubi ecishe enukubezwa ngokocansi ngempelasonto edlule.“Abangaziyo bazobona ukuthi ubuso bami budumbile, anginawo ngisho umakhalekhukhwini ngoba kukhona owesilisa engingamazi obezama ukungidlwengula. Ngize ngamncenga engidonsela ehlathini, ngimbuza ukuthi ngimenzeni ngoba angimazi naye akangazi, yini angathathi lokhu akufunayo bese eshiya umphefumulo wami, kodwa uthe ufuna ukungidlwengula anginqume,” ubeke kanje.Uthe munye umkhuleko awukhulekayo emhlabeni nathe ucela uNkulunklulu amsize axolele abantu besilisa. “ Silimele sibaningi singabesifazane ngenxa nje yomuntu wesilisa.” "
    },
    {
        "content": "NGOKUSHO kwamalungu omphakathi, kuthiwa liziphephise ngokuzinikela esiteshini samaphoyisa liyobhaca khona libalekela ulaka lwawo (umphakathi) obulifuna uthuli, ikhehla laseMpophomeni, eHowick, okuputshuke i-video lizithokozisa ngocansi nentombazane okukholakala ukuthi ineminyaka engaphansi kuka-16.Lesi sigameko esenzeke ngeSonto, kuthiwa umphakathi waseMagwababeni, eMpophomeni, uvuke umbhejazane wanikela emzini wale ndoda (igama layo eligodliwe emva kokuthi ingatholakalanga ukuthi iziphendulele) okuvele ukuthi ineminyaka eyevile ku-60, emva kokuthi kuthe ngoLwesihlanu, kwaputshuka i-video yayo izitika ngocansi nomfundi yasabalala ezinkundeni zokuxhumana.Ilungu lomphakathi elihlala khona endaweni elingathandanga kudalulwa lilandisa Isolezwe, lithe ngendlela le ndoda ebithenjwe ngayo emphakathini, kuwethusile ukubonakala kwe-video yayo yenza amanyala.“Uwumuntu ozihlalela yedwa kubo, kanti bakhona abebembuza ukuthi njengoba esekhulile kungani engethathi unkosikazi kodwa ubelokhu engena ezintangeni kanti yena uyazi ukuthi wenzani. Izingane zethu zamantombazane ezincane aziphephile, besifisa ukuthi aboshwe ajeze ngoba lesi senzo sifaka indawo yangakithi ehlazweni,” lisho kanje.Ilungu lomphakathi lithe akaqali ukunukeka ezenzweni zokunukubeza ngokocansi izingane ezincane njengoba kuyisigameko abeke wasoleka ngaso eminyakeni eyishumi eyedlule lapho wayesolwa ekunukubezeni ezabafana kodwa icala elalivuliwe lagcina liphela.Kwi-video, Isolezwe eliyibonile, kubonakala owesifazane osemncane ngeminyaka ebusweni engakhombisi ukuthokozela okwenziwa kuye ngesikhathi lo wesilisa emphenduphendula, okwenza amanye amalungu omphakathi asole ukuthi kungenzeka kwakungayona intando yakhe kodwa wayeyikhohlise ngokuyinika okuthile.Nakuba kunjalo, elinye ilungu lomphakathi liveze ukuthi ngesikhathi kuhlaselwa le ndoda, owesifazane uveze ukuthi bayathandana waphinde wagxeka umphakathi ngokugxambukela ezindabeni zabo. Kuthiwa ngesikhathi eziphendulela owesilisa, uveze ukuthi owesifazane uneminyaka ewu-20 futhi unawo umazisi wakhe oveza lokho, okuyinto eshayisanayo nokushiwo wumphakathi. Kuthiwa uphinde waveza ukuthi baneminyaka emithathu bethandana futhi kuyaziwa nakubo. Ecacisa ngokusabalala kwe-video yabo bezitika ngocansi, kuthiwa uthe ulahlekelwe yiselula yakhe ngoLwesihlanu, usola ukuthi abayitholile yibona abasabalalise le video, okuyikhona okumdonsele amanzi ngomsele. Nakuba kunjalo, kuthiwa ukuqinisekisile ukuthi yayithathwe ngokuvumelana nathandana naye, okuqinisekiswe nawukuthi owesifazane aveze ukuthi alikho icala azomvulela lona. Elinye ilungu lomphakathi elikhulume neSolezwe, lithe bakholwa ukuthi intombazane isadungeke umqodo futhi okubuhlungu ukuthi kwi-video esabalele, ayisetshenzisiwe ikhondomu okubeka impilo yengane engcupheni.Imizamo yokuthola izinombolo zalaba bobabili noma izihlobo zabo ayiphumelelanga Okhulumela amaphoyisa KwaZulu-Natal, uLieutenant  Colonel Robert Netshiunda, uqinisekise ukuthi kalikho icala elivulwe emaphoyiseni aseHowick, nawaseMpophomeni."
    },
    {
        "content": "UKHALE ngabamzilise kabuhlungu eshonelwe umngani wakhe owesifazane waseNanda eThekwini obengumngani wephoyisa elibhokodwe ngommese yisoka lalo laze lafa ngeSonto.Kulesi sigameko kufe uNksz Yolanda Bianca Khuzwayo (23) waseGlenmore, kwaboshwa uMnuz Sizwe Ngema (27). Bobabili bebengamaphoyisa kaMasipala weTheku.Isigameko esishaqise abaningi, umsolwa enameka ezinkundleni zokuxhumana i-video kamufi ephuma umphefumulo, senzeke eflethini elisemgwaqweni uJoseph Nduli (Russell) enkabeni yeTheku.Emva kwalesi sigameko, kuvele izinkulumo ezehlukene, abanye bethi umsolwa ubulale umufi ngoba ethole ukuthi uhushule isisu.Abanye bebethi umsolwa uthole ukuthi ingane abeyikhulelwe umufi bekungesiyo eyakhe.Kugcine kungena igama likaNksz Anele Sandra Mkhize, ongumngani kamufi, kuthiwa uye obaqhathile, kwasolwa yena ngokubulawa komngani wakhe. Embhalweni omude awubhale ekhasini likaFacebook okukholakala ukuthi ngelikaNksz Mkhize, unameke nama-voice note amabili, eyakhe lapho abezwakalisa khona ukukhathazeka ngomufi, kuthi kwenye, kuzwakale umufi echaza ngesimo esingesihle phakathi kwakhe nomsolwa.Kwi-voice note okukholakala ukuthi ngekaNksz Mkhize, uzwakala ethi uzokhuluma iqiniso kumufi njengomngani.“Mngani ukhombisa ukudideka, ukhuluma into uphinde uziphikise, lokho kuyasisabisa singabangani bakho futhi kuyasikhathaza. Uma udiniwe othandweni, ufuna ukuyihushula ingane, uma ujabulile, ufuna ukuyigcina,” kusho uNksz Mkhize.Uqhuba athi bona bagcina bengasazi ukuthi kufanele bameseke kanjani.“Thatha isinqumo bese uyama kuso. Udinga ukuthi uhlale phansi, ucabangisise, bese uthatha isinqumo esisodwa, esizokweseka kuso thina,” kusho uNksz Mkhize.Uphinde athi uNksz Khuzwayo kudingeka athathe isinqumo ngokushesha ngoba isikhathi sesihambe kakhulu.Uveza ukuthi umufi ubeke washo ukuthi uzomtshela umsolwa ukuthi uyangabaza ukugcina ingane.“Ngagcina ngingazi ukuthi ngijabulele ukuba u-anti noma ngikhathazeke ngokuba umngani womuntu owumbulali. Kufanele usicacisele ukuthi sizoba ngo-anti noma sizoba abangani bombulali,” kusho uNksz Mkhize.Kuwona lo mbhalo uNksz Mkhize ubuye aveze ukuthi ukwehlulelwa kwakhe abantu ezinkundleni zokuxhumana kuholele ekutheni angamukeleki emndenini kamngani wakhe.Waveza nokuthi ngenxa yabantu ‘abangazi lutho’ ngeke esakwazi ukungcwaba umngani wakhe. Ukhale ngabantu abakhuluma into abangayazi.Kwi-voice note okukholakala kuthi ekamufi, kuvela ukuthi wayesehlele ukuthi kungenele umamncane wakhe engxabanweni yakhe nomsolwa, wathi mhlawumbe uma ikhulunywa kukhona umuntu omdala izoxazululeka.Imizamo yokuthola uNksz Mkhize, ayiphumelelanga.Umamncane kamufi, uNksz Nozipho Khuzwayo ucele ukungaphenduli wathi akekho esimweni sokukhuluma nabezindaba."
    },
    {
        "content": "UBALISA ngendlala yocansi owesilisa waseMphumulo, KwaMaphumulo, okhukhunyalelwa yisisu ngendlela eyethusayo.UMnuz Zakhele Mhlongo (43), okungesilona igama lakhe langempela, uthi usefisa ngisho ukufa kunokuthi aqhubeke aphile le mpilo ayichaza njengegcwele usizi nezinyembezi kuphela.Ulandise Isolezwe Ngempelasonto ngomnyombo wale nkinga abhekene nayo.Uthi ngo-2018 wazizwa enenkinga esiswini waya emtholampilo KwaDukuza okuyilapho abamhlinza khona.Uthi ngokwakhe wabona sengathi konke bakwenze kahle. Uveze ukuthi inkinga yaqala ngemuva kwezinyanga eziyisithupha ehlinziwe.''Njalo ekuseni isisu sami ngangisibona sivuvukala kancane kancane ohlangothini lwangakwesobunxele. Kuphele inyanga sesikhukhumele ngendlela ethusayo,'' usho kanje.Uthi uhambile eyocela esibhedlela ukuba bamhlinze kabusha bazame ukumlekelela kodwa kwanhlanga zimuka nomoya.\"Bakhala ngokuthi ifayela lami aliveli, akukho lapho okubonakala khona ukuthi ngangihlinzwe kulesi sibhedlela,'' echaza.Uthi kusukela lapho ucansi yinto aseyizwa ngendaba ngenxa yokuthi ngeke vele luze lwenzeke kulesi simo akusona.\"Kubuhlungu kakhulu ngoba phela kuyacaca ukuthi ngizogcina ngishiywa umkami ngenxa yale nkinga,'' ebalisa.Uveze ukuthi umkakhe uyalufuna ucansi. Naye uyavuma uthi akekho umuntu wesifazane owasuka kubo ezogana indoda engeke ize imthinte nje nhlobo.Uveze ukuthi unezingane ezintathu, kwazona akasenawo amandla okuthi azondle ngenxa yokuthi umsebenzi akawutholi.Uthi ubeke awuthole umsebenzi uma eya egqoke ijakhethi ezifihlile.Kodwa uthi inkinga beyiqala uma sebembuza abaphathi ukuthi yini le ayifihlile ngaphansi kwejakhethi.\"Uyabona nje emsebenzini wokugcina bangibizela ehhovisi bangibuza ukuthi yini le esesiswini sami enkulu kangaka. Kwathi uma ngibavezela abaphathi bami bamane bangixosha emsebenzini bekhala ngokuthi ngizofela emsebenzini,'' usho kanje izinyembezi zizehlela nje.Okhulumela uMnyango wezeMpilo KwaZulu-Natal, uMnuz Ntokozo Maphisa, uthe lezi zinsolo ziyawukhathaza umnyango.‘Umthetho awusivumeli ukuthi sikhulume ngezinto ezithinta isiguli nokulashwa kwaso kodwa lolu daba sesilwedlulisele kubaphathi besibhedlela. Kumanje baxhumanile nesiguli basicela ukuba sibuyele esibhedlela ukuze sixilongwe. Sizoya khona ngoMsombuluko,“ kusho uMaphisa.Unxuse zonke iziguli ukuthi zingalinge zihambe ezikhungweni zezempilo zinganelisekile. Kumele zithintane nabaphathi besibhedlela ngoba lokho kuyilungelo lazo."
    },
    {
        "content": "UBALISA ngosizi lokubulawa kwengane yakhe ebineminyaka emibili owesifazane okugcine kuboshwa owayeyisoka lakhe “elalingafuni ukwaliwa” eSiqungeni, eMthwalume.UNksz Phumzile Mthethwa ongunina ka-Ayabonga, uthi namanje usabuzwa ubuhlungu  uma ecabanga ingane yakhe.Kusolakala ukuthi u-Ayabonga ubulawe owayeyisoka likaNksz Mthethwa abase behlukene nalo, uMnuz Siyabonga Ndlovu ngenyanga edlule.“Angikho kahle emoyeni futhi angikhoni nokulala ebusuku ngihlala ngicabanga ingane yami. Isizungu sakhe siningi ngoba ubeyingane eziqinele nje. Ngiguliswa nayinqwaba yemibuzo engihlale ngibuzwa yona abaseshi,” kubalisa unina kamufi.Ube esefisela uNdlovu ukuthi aqhubeke nogqunywa ezitokisini aze alahlwe icala bese egwetshwa udilikajele. Nakuba ethe lokhu ngeke kuyivuse ingane yakhe kodwa kuzomthoba amanxeba.Uthe ukube bekusekhona isigwebo sentambo ubezofuna ukuthi uNdlovu agixabezwe ngaso.UNdlovu usanda kunqatshelwa ibheyili yiNkantolo yeMantshi yaseMzumbe ayekade evele kuyona.Bekulindeleke ukuthi abuyele enkantolo efanayo ngoLwesihlanu lapho bekuzokwenziwa khona amalungiselelo okuthi icala lidluliselwe enkantolo enkulu.Kusolakala ukuthi uNdlovu, obengamzali u-Ayabonga, wagajwa isikhwele engafuni ukwaliwa uNksz Mthethwa wadubela kumufi.Kusolakala ukuthi uNdlovu wathatha ingane kunina wayo omncane, uNksz Anele Mthethwa.Lo wesifazane uthi uNdlovu wathi uthunywe wunina wengane abahlezi naye kwamakhelwane ukuba azoyithatha kanti uyamkhohlisa.Kusolakala ukuthi uNdlovu wabulala u-Ayabonga wase eshayela ucingo unina wengane emazisa ukuthi usembulele isidumbu wasilahla egcekeni eduzane kwethangi lamanzi, wasimboza ngobhavu.Emuva kwalokho le ndoda kusolakala ukuthi yacasha, yase icela imali yokugibela ukuze ibaleke eMthwalume.UNksz Mthethwa (Anele) uthe esinye sezihlobo zikaNdlovu sathi akangene ebhuthuni yemoto ukuze amhambise lapho eya khona kanti simusa ngqo esiteshini samaphoyisa, kwaba ukuboshwa kwakhe."
    },
    {
        "content": "BAFUNA ukukhulisa imakethe yemisebenzi yezandla yasemakhaya bayisabalalise nasemazweni aphesheya osomabhizinisi baseNkandla abasafufusa. Labo somabhizinisi basho kanje emcimbini wombukiso wezandla obuseNkandla Indoor Sport Centre izolo. UNksz Thabisile Ntombela waseNhloyana kuWard 6, waphelelwa umsebenzi ngesikhathi sobhubhane lweCovid-19, namhlanje usewusomabhizinisi owenza izikhwama zomtakabani. Kuleli bhizinisi wabona kugcono asebenze namalungu omndeni wakhe ngenxa yokuswela umsebenzi.\"Ngacela usizo kumngani owenza lo msebenzi kanti abantu bazowuthanda. Ngithunga noblankethi bezingane, ngenza nemihlobiso yokhiye. Zikhona nezingqinamba zemishini efanele engisadinga usizo lwayo kodwa umasipala uyasisiza ngokusiveza kubantu,\" kusho uNksz Ntombela.UNksz Hlobisile Khumalo weSizanani Huts waseSinqobile, uthe bangamalungu awu-37 asiza intsha ukuthi ifunde amakhono okwenza ubuhlalo, izinto zelala, ukuthunga nokunye okuningi. \"Sibafundisa mahhala ukuze bakwazi ukudayisa baziphilise nokwenza sigcine sisebenzisa ubuhlalo obuningi busishodele. Sifisa ukukhula sikwazi nokuyodayisa emadolobheni amakhulu ngoba iningi imakethe khona. Lo mcimbi sifisa ukhule ngoba uzokwazi ukusiveza kubantu,\" kusho uNksz KhumaloUNksz Nomalungelo Nkabinde ungomunye wabesifazane abakhulisa osomabhizinisi abaningi ngokuhambela imibukiso ehlukene emaketha imisebenzi yabo. Akagcini lapho, uphinde abalekelele ngokuthenga eminye yemisebenzi yabo ayoyidayisa emibukisweni ehlukene.\"Kuyasisiza kakhulu ukungena emibukisweni kamasipala futhi nosekhaya ukwazi ukuthola isinkwa ngokuthi adayise umsebenzi wakhe. Siyafisa ukukhula nombukiso kamasipala ukwazi ukusabalala usifake kwezinye izindawo,\" usho kanje.IMeya kaMasipala, uMnuz Mbhekiseni Biyela, ithe bafuna ukuqinisekisa ukuthi ayasimama amabhizinisi endawo ukuze abantu bezosebenza ngokubambisana. \"Silwa nokuthi abantu balindele ukuqashwa kodwa bangene kulo mkhakha wamabhizinisi. Ukuzisebenza kunothile futhi kuyawuthuthukisa nomnotho wendawo nokwenza silokhu sivakashela umphakathi sibheka izinsiza ezingasiza ukugcina la mabhizinisi esebenza,\" kusho uBiyela."
    },
    {
        "content": "UBANJWE esikhumulweni sezindiza owesilisa odabuka kwelaseChina, obefunelwa icala lokubulala namanye okuzama ukubulala kulandela isigameko esenzeka ngenyanga edlule eDurban North.Abesifazane abane abadabuka e-Asia babehleli emzini abebeqashe kuwo osemgwaqweni u-Adelaide Tambo, eDurban North, ngesikhathi kufika owesilisa naye owuhlanga lwabo.“La besifazane bacele umlisa lo obefika ukuba abahambise esitolo esiseduze. Ngesikhathi bengena emotweni, kuphume omunye wesilisa naye owuhlanga lwabo, wavulela ngenhlamvu ebhekise kubona,” kusho amaphoyisa ngesitatimende.Kushone owesifazane oyedwa, abanye baphuthunyiswa esibhedlela besesimweni esibucayi.Umsolwa wabaleka ngemuva kokwenza leli cala. Uphenyo lwamaphoyisa luwaholele esikhumulweni sezindiza i-OR Tambo International lapho kubanjwe khona umsolwa uChong Cheng odabuka eChina.Ngemuva kokuboshwa kwakhe, lo mlisa oneminyaka engu-36, uvele kancane eNkantolo yesiFunda eGuateng ngaphambi kokubuyiswa KwaZulu-Natal, lapho avele khona eNkantolo yesiFunda eThekwini ngoMsombuluko, ngo-Meyi 6.Uzogqunywa esitokisini aze abuyele enkantolo ngoMeyi 15, lapho azofaka khona isicelo sebheyili."
    },
    {
        "content": "Kuboshwe ababili abatholakale nesidumbu sigoqwe ngoplastiki emotweni ngesikhathi amaphoyisa kaMasipala weTheku enze isivimbamgwaqo kuM41 ngoMgqibelo ebusuku.Amaphoyisa athe abone umshayeli esolisa ngaphambi kokuzama ukubaleka.“Ngemuva kokumjaha ibanga elifishane, amaphoyisa ngesikhathi ehlolisisa imoto athole isidumbu somuntu sigoqwe ngoplastiki. Kubizwe abezimo eziphuthumayo abafike baqinisekisa ukuthi umuntu ufile,” kusho amaphoyisa.Athe abasolwa ababili baboshelwe esiteshini samaphoyisa akwaSAPS eDurban North ngesikhathi kusaqhubeka uphenyo.Abanye abangu-16 baboshelwe ukushayela bephuzile. Abesilisa abangu-14 nabesifazane ababili.Isikali sikatshwala esiphezulu esitholakale komunye kube ngu-0.71mg/1."
    },
    {
        "content": "UMengameli weNFP, uMnuz Ivan Barnes, uyaqhubeka nokulolela izembe abaholi benhlangano abaqavile.Muva nje, kuputshuke incwadi lapho uBarnes ebizela iMeya yaseDumbe, uMnuz Sibusiso Mkhabela, emhlanganweni ophuthumayo.Kule ncwadi ebonwe yiSolezwe Ngempelasonto, uBarnes uthe ufuna ukuthi uMkhabela azochaza ngezinto ezithinta ukuphathwa komkhandlu.INFP iphethe lo mkhandlu ngokubambisana ne-ANC.UBarnes uthe uthole izikhalazo ebuholini be-ANC esifundeni iMzala Nxumalo, athe abeneme ngokuphathwa komkhandlu.“Uma izinto zingalungiseki ngokushesha zingase zibeke engcupheni ubudlelwane bethu ne-ANC komasipala, esifundazweni nakuzwelonke.”UMkhabela uphinde abe usihlalo weNFP kazwelonke.Ethintwa yiSolezwe Ngempelasonto, uBarnes ukuqinisekisile ukuthi usebhalele uMkhabela incwadi embizela emhlanganweni kodwa wanqaba ukuphawula ngayo.“Lena yindaba ethinta iqembu, ngeke ngiphawule ngayo kwabezindaba. Lona othumele abezindaba le ncwadi ugangile, mhlawumbe ubezitshela ukuthi ngizoyeka ukubuza imibuzo. Ngiyazi ukuthi iputshuke kanjani incwadi yaze yafika kwabezindaba,” kuphendula uBarnes.Imizamo yokuthola ukuphawula kukaMkhabela ayizange iphumelele ngoba ucingo lwakhe belungangeni, futhi akazange awuphendule nomyalezo awuthunyelwe.UMkhabela akasiye umholi weNFP wokuqala ukubhalewa incwadi eshubile nguBarnes.Muva nje, uBarnes ubhalele iphini lemeya kumasipala waseThekwini, uNksz Zandile Myeni, imeya yomasipala wakwaNongoma uMnuz Mshangane Ndabandaba, nonobhala jikelele weqembu, uMnuz Teddy Thwala, izincwadi ezibayalela ukuba bachaze ukuthi kungani kungafanele ukuthi bamiswe.Labaholi basolwa ngamacala ahlukene. Basanda kubhalela uBarnes incwadi yabameli bemsababisa ngokumthathela izinyathelo zomthetho uma ebamisa.Umthombo ongaphakathi kwiNFP uthe izingxabano eziningi eqenjini  zidalwa ukungaboni ngaso linye ngodaba oluthinta uhulumeni wokubambisana ophethe KwaZulu-Natal.UBarnes uke wasabisa ngokuthi iNFP izohoxa kulo hulumeni emva kokuthi ephuthwe yisikhundla sobumeya kumasipala wesifunda, iZululand.UBarnes wayekholelwa ekutheni iNFP ne-IFP kufanele basebenzisane nakomasipala ngoba sebebambisene esifundazweni.Nokho isikhundla sobumeya kumasipala waseZululand sagcina sithathwa yikhansela le-IFP, uMnuz Michael 'Mkhonyovu' Khumalo.Kwaba khona abaholi beNFP, okubalwa kubo uThwala, abaphumela obala bathi ngeke iNFP ihoxe kuhulumeni waKwaZulu-Natal.Ilungu leNFP eliqavile elicele ukuba igama lalo lingadalulwa, lithe izinto zimapeketwane ebuholini beNFP.“Le nto ibaqhathile kakhulu abaholi. Wonke umuntu uzibheke yena. Le ndaba yokubusa ngokubambisana isiqhathe kakhulu. Asazi ukuthi iyozala nkomoni. Okubuhlungu ukuthi sisanda kukhetha ubuholi obusha, lobu osebubhekene ngeziqu zamehlo manje.”"
    },
    {
        "content": "KUTHIWA ubesebenzisa iNcwadi eNgcwele ukuxhopha izingane uMfundisi webandla elise-Waterloo, ngase-Verulam, otitinywe kanzima ngabantu emva kokuvela kokuthi ubuye anukubeze ngokocansi abafanyana angumqeqeshi wabo ebholeni.Lo msolwa oneminyaka engu-57, kuthiwa ungeniswe esibhedlela kukubi lapho eluswe khona amaphoyisa. Kuthiwa ithumba ngemikhuba asolelwa kuyo liqhunjuswe omunye wabafana oqunge isibindi wabikela unina ngamanyala enziwa kubo. Kuthe ngoLwesibili ntambama, umphakathi wendawo wamthelekela, usho ukumudla luhlaza. Nakuba usindile yingoba kufike onogada benkampani i-Reaction Unit of South Africa (Rusa).UMnuz Xolani Ngcobo, onguSihlalo wekomiti elibhekelele ukulwa nobugebengu endaweni, uthe omunye wabafana abebeqeqeshwa wumsolwa ubikele unina ngobekwenzeka. Uthe umsolwa ubehlala yedwa ngakho izingane bezimvakashela, ewumuntu ozifundisa ngeBhayibheli nangebhola obekwenza abazali banganaki.“Sitshelwe ukuthi uyabaqeqesha ebholeni njengoba eneqembu labafana abancane abaneminyaka engaphansi kuka-10. Abagilwa abane abaphumele obala ngaleso senzo baveze ukuthi uqala ebabhixe ngo-Vaselina ngemuva ngaphambi kokubanukubeza alale nabo. Baveza ukuthi kwesinye isikhathi uyabaphoqa ukuthi bamphulule umphambili, kanti izingane bezisaba ukusho ngoba ubesonga ngokuzenzakalisa,” usho kanje.Umsolwa kuthiwa uqashwe kuMasipala weTheku, kanti lokhu kokufundisa ngeBhayibheli nokuqeqesha ubekwenza ngesikhathi sakhe.UMnuz Prem Balram we-Rusa, uthe ngesikhathi befika umsolwa ubesehlutshulwe konke abekugqokile, esenqunu, abantu besafuna ukuqhubeka nokumshaya.“Sithole ukuthi umsolwa lokhu ubesekwenze isikhathi esingangonyaka. Kuthiwa ubeziqhuba izingane ziyiqembu noma ahehe eyodwa, azifakele izidakamizwa bese egila le mikhuba. Kusolwa ukuthi umsolwa phambilini ubeseke waboshelwa icala elifanayo lokudlwengula umfana omncane alenze eMhlasini, kodwa lokhu akukaqinisekiswa,” usho kanje.UNksz S’bo Ngcobo wenhlangano ebhekelele izingane engenzinzuzo, uThingo Crisis, uthe isikhathi esiningi izingane zinukubezwa ngabantu abasuke bethenjiwe.“Kubalulekile ukuthi singabazali siqaphele kakhulu izingane zethu, sizinike isikhathi sokukhuluma nazo sizilalele. Noma ngabe ingane yenza ezemidlalo, kubalulekile ukuthi umzali abe nobudlelwano nomqeqeshi, azi futhi ukuthi ingane yakhe idlala kuphi, nini. Kumele ahambe ayoyibuka uma kunemidlalo ukuze uma kukhona okungahambi kahle kuzoba lula ukuthi asheshe asole,” usho kanje.Uthe abazali kumele baqinisekise ukuthi izingane ezidlule kulesi simo ziyakuthola ukwelulekwa ngokomqondo ukuze zingabinakho ukuzenyeza nolaka esikhathini esizayo.Okhulumela amaphoyisa KwaZulu-Natal, uColonel Robert Netshiunda, uthe kuboshwe umsolwa ona-57 ngamacala okudlwengulwa kwabafana abane.“Amacala okudlwengula avulwe esiteshini samaphoyisa e-Verulam. Imibiko iveza ukuthi umsolwa ushaywe ngamalungu omphakathi kanti ungaphansi kweso lamaphoyisa esibhedlela,” usho kanje."
    },
    {
        "content": "UBENOKHWANTALALA, ehlale ebalisa ngoyise okukholakala ukuthi wathunjwa wangaphinde wabuya ekhaya, umfundi waseKuhlekonke eMaswazini, ngaphansi kukaMasipala Umngeni, isidumbu sakhe esitholwe ngabanye abafundi silenga elawini lakhe.UMlondi Hlengwa (18) okuthiwa ubedume ngelikaMbududu, efunda uGrade 11 kulesi sikole, isidumbu sakhe sitholwe abanye abafundi abangabangani bakhe sivalelwe elawini lakhe silengiswe ngentambo ophahleni lwendlu ngezikhathi zokuphuma kwesikole.Owomndeni, uNksz Nozipho Hlengwa elandisa Isolezwe, uthe umufi ubezihlalela nabantu asebekhulile ngakho bebezitshela ukuthi uvuke waphikelela esikoleni  njengezinye izingane.“Baqale ukubona ngesikhathi kufika abafundi abejwayelene nabo bezombheka. Nabafundi kuthiwa bathe abazange bambone esikoleni ngalolo suku, kanti ubematasa ebabhalela imiyalezo abangayiqondi kwiFacebook.  Ngesikhathi kuvulwa isicabha sendlu yakhe, bazithele esidunjini silenga okukholakala ukuthi uzibulele,” usho kanje.Uthe ubeyingane ebizithulela, ihlonipha futhi ihlakaniphile nasesikoleni ngakho okusolisayo ukuthi ubehleze ebalisa ngoyise owanyamalala ngo-2019. Uyise kuvela ukuthi washayelwa ucingo othile wathi abahlangane naye eThekwini, kukhona umsebenzi wonogada ovelayo, kwabe ukugcina kokubonwa kwakhe. Kuthiwa isigameko sokunyamalala kukayise okunenkolelo yokuthi wenzakaliswa, saphoqa ukuthi abuyele koninalume ayohlala khona. Umufi kuvela ukuthi wayekhule ekhonze kakhulu uyise, ezihlalela naye, okukholakala ukuthi yinto ebihlale imhlupha ukuhamba kwakhe ngaleya ndlela.Isolezwe liyibonile eminye imibhalo ekhasini lakhe kwiFacebook okukhona kuyo othi;“Uphi ubabawakho? Akukho lula ukuthi ngithi anginaye.”Umndeni uthi akusona isigameko sokuqala sokuthi kubekhona emndenini ohamba ngale ndlela njengoba umkhulu wakhe omncane ngasohlangothini likanina nobabomncane wakhe nabo badlula emhlabeni ngendlela efanayo.Umufi kuthiwa ubedume ngokuzigidela ingoma, kangangoba ngesikhathi ebhalela abangani bakhe afunda nabo umyalezo, kuthiwa ubacele ukuthi bafike bonke baphelele emcimbini wakhe ngoLwesihlanu kugidwe ingoma kuze kuse, okukholakala ukuthi ubeqonde umngcwabo wakhe.Okhulumela amaphoyisa KwaZulu-Natal, uColonel Robert Netshiunda, uthe amaphoyisa ase-Taylor’s Halt, avule idokodo lophenyo ngokufa komuntu emva kokuthi isidumbu sakhe sitholwe silengisiwe kubo ngoMsombuluko."
    },
    {
        "content": "ASEWU-42 amacala athweswe owesilisa osolwa ngokudlwengula ekhombe abesifazane ngesibhamu noma ummese bese ebaphanga nomazisi babo.Umsolwa uMnuz Khethani Khoni (31), oshadelwe nonabantwana abathathu, uvele eNkantolo yeMantshi eMlaza, izolo, ecela ibheyili.Umphenyi wecala, uSergeant Mndeni Mzila, uthe babophe uKhuboni ngo-Agasti 27, endlini yakhe esehostela eGlebelands, eMlaza.Ephikisa ukuthi anikwe ibheyili, uthe umsolwa akaqali ukuboshwa.“Uthweswe amacala angu-20 okudlwengulwa, amanye awu-20 okuphanga esebenzisa udlame namabili okushaya,” kusho umphenyi.Umsolwa kuthiwa uhlanganiswa ulibofuzo, amaselula awebela abagilwa nokuxhumana kwakhe nabagilwa ngezingcingo.UMzila uthe indawo okwakwenzeka khona isigameko iyodwa, isenkundleni yezemidlalo eGlebelands.Kuthiwa umsolwa wayesebenzisa uzinkundla nokuxhumana u-Facebook no-WhatsApp enze ubuhlobo nabagilwa.“Wayecela ujuhlangana nabo, abaqashele u-Uber uma esethole ukuthi bangobani futhi bahlalaphi. Babefika  kwaJeena, esebalindile uKhuboni,” kuchaza UMzila.Kuthiwa wayetshela abagilwa ukuthi uthunywe umuntu abekade exoxa naye kumakhalekhukhwini ukuba azomlanda ngoba yena umatasa.Kusolakala ukuthi uKhuboni wayehamba nomgilwa, uma esethi dundu kule nkundla aqale izimanga.“Wayedonsa ummese noma isibhamu akhombe umgilwa bese eyadlwengula, uma eseqedile aphange umakhalekhukhwini womgilwa. Abagilwa ngokungayazi indawo babeya egaraji eliseduzane bacele usizo. Abanye abagilwa uKhuboni wayefika nabo ngo-Uber, enze esifanayo, “ kuchaza uMzilaUmphenyi uthe akanalo ulwazi noma bayazana yini abagilwa kodwa imiphumela yolibufuzo eyisikhombisa isiqinisekisile ukuthi nguKhuboni owadlwengula. Kusalindwe eminye imiphumela.Kuvele nokuthi ngoJulayi 2022, waboshwa uKhuboni wabekwa icala lokushaya nokuphuca owesifazane i-weave (izinwele zokufakelwa).Kwathathwa ulibofuzo lwakhe lwathunyelwa ePitoli, wakhululwa ngebheyili.NgoJanuwari nyakenye, wasolakala ekudlwenguleni nasekwebeni i-laptop, kwaphinde kwathathwa ulibofuzo lwakhe.Kuthiwa wayezishintsha amagama ezinkundleni zokuxhumana, uma ebona ukuthi sekuyambhedela.Kuthiwa kwathathwa amasampula akubagilwa athunyelwa e-laboratory ayohlolwa, kwavela ukuthi uKhuboni umsolwa, amaphoyisa amthungatha amthola ehostela.Ngakolunye uhlangothi, uKhuboni uvumile ukuthi ushadelwe, unabantwana abathathu futhi nguye kuphela owondla umndeni njengoba inkosikazi ingasebenzi.UKhuboni othe uno-matric, udalule ukuthi umndeni wakhe wondliwa uninakhulu ogulayo ngoba yena uboshiwe.Uthe uhlele ukuwaphika wonke amacala aziswe ngawo eboshwa. Uthe ngeke abe yingozi kofakazi nasemphakthini uma ededelwa futhi angakwazi ukukhokha ka-R20 000 ukuze adedelwe.Uthe uzobuveza ubumsulwa bakhe uma sekuqulwa icala futhi ungusomabhizinisi onenkampani eyakha ifenisha yepulangwe.Ubekade ebukeka ezikhululekele, elokhu ejeqeza emaceleni nangemuva kwayo, ibuke sakusabisa abebethamele icala abebegqoke izimpahla ze-EFF.Icala liqhubeka ngoMsombuluko. "
    },
    {
        "content": "BEKUKHONA okumtshelayo owesifazane obesekubalwa izinsuku atete, odlule emhlabeni kungqongqa umjondolo abevaleleke kuwo kokheleka neminingi okushiye abaningi abahlala emijondolo eseKenville, eThekwini, besele dengwane, esigamekweni esenzeke ngoMgqibelo ebusuku.Ngesikhathi Isolezwe lifika kuleya ndawo, bekuwunyu nosizi lodwa kumalungu omphakathi amanye  abebonakala encike ngengcosana yezimpahla ezisinde kusha. Buqamama, ezansi le, amaphoyisa abematasa nezinsalela zesidumbu sikaNksz Nomthandazo Dawodi (30) nombungu wakhe, okuthiwa ubesengateta noma yinini njengoba bese zevile kweziyisishiyagalombili izinyanga ezithwele.Umngani kamufi uNksz Nonhlanhla Mgwaba imijondolo yabo ebeyincikene, uthe bekungathi kukhona obekumtshela indlela abeyiyo ngaphambi kwalesi sigameko.“Okusixakayo ukuthi sipheka endlini yami, kweyakhe uyalala kuphela bekungekho sitofu kodwa umlilo uqale khona. Ngendlela abeyiyo bekungathi uyabikelwa, akazange adle ngisho ukudla, kanti ubethule engaswabulukile njengasemihleni. Ushayela ucingo wonke umuntu wakubo, kuthe kanti sijwayele ukuphuza ukulala, kodwa wathi ucela ukuyophumula ukhathele,” usho kanje.Uthe uzwe ngomsindo abantu beshaya isicabha ukuthi kusha umjondolo wakhe, bazama ukumsiza njengoba ubevaleleke ngaphakathi endlini evalwa ngamaketango, kwasho ukuthi sekuhambe isikhathi, amalangabi asekhotha isibhakabhaka futhi sekokheleke neminye imijondolo.“Kwamina ngiphume nengikugqokile kuphela. Kushe konke enginakho; omazisi, izincwadi zezingane zesikole, ukudla, ngisele nginje. Nginezingane ezimbili ezifunda uGrade 10 esikoleni eSea Cow Lake Secondary neyodwa efunda uGrade 4, angazi ngizothathani ngihlanganise nani,” kubalisa yena.Isoka likamufi uMnuz Thulani Mhlongo elidabuka eShowe elithe besebeneminyaka emithathu bethandana futhi bebesebenza ndawonye, lisola ukuthi kukhona okushaya amanzi ngokufa ngesihluku kothandiweyo wakhe.“Ugesi ubungakaze uhambe futhi izintambo zikagesi bezingekho esimweni sokuthi sezingasha kuqaleke umlilo, futhi ubewudonsela ukukhanyisa njengoba ubengaphekeli endlini yakhe. Kuyamangaza ukuthi kungani isicabha singavulekanga ngoba bekuyisicabha esidala noma ubani obengasikhahlela sivuleke. Lokhu kwenza ngisole ukuthi kukhona oqale umlilo,” kusho isoka.UMhlongo egcina ukubonana naye emini ngosuku okwenzeke ngalo isigameko, ubewumuntu obengeneme kangangoba wambuza ukuthi kukhona yini okungamphethe kahle kodwa umufi wathi akafuni ukuqhatha abantu. Umtshele ukuthi kunofike kuyena abamjwayele, wathi akathandaze okuyinto esamdida namanje ukuthi ubesho ukuthini njengoba kwehle lesi sehlo. Uthe odokotela bebeqinisekise ukuthi bazothola ingane yomfana.UNksz Ntombozuko Daniso osekomitini lomphakathi uthe yevile ku-270 imijondolo eshile, kanti zingu-89 izingane ezisale zingenamakhaya. Bangu-342 abantu abadala.“Okwamanje ngoba kusekusha besingakatshelwa ukuthi sizosizakala kanjani kwazise kusabalwa. Kodwa indlela okwenzeke ngayo, kusihlukumezile kakhulu kangangoba abanye abasele nabakugqokile kuphela,” kusho uNksz Daniso.Kushaye isikhathi sokushicilela amaphoyisa engakayiphenduli imibuzo athunyelelwe yona."
    },
    {
        "content": "UBEMAGANGE efika ekhaya ngoMsombuluko owesifazane waseDumisani Makhaye, eMpangeni, obebuya koteta, ethi uzokhombisa umufi ingane yakwabo ezelwe.Nokho injabulo yakhe iphenduke eyesikhashana, ethola ukuthi indodakazi yakhe, uZanokuhle Khumalo (7) unyamalele.Isidumbu sikaZanokuhle sigcine sitholwa sishuthekwe ngo-plasitiki ngaphansi kombhede wesiqashi endaweni ngoLwesibili, kanti kusolwa ukuthi uklinyiwe.Elandisa ngesigameko umakhelwane, uMnuz Sandile Mhlongo, olusukumele phezulu udaba, uthe ufike kubo ngoMsombuluko, ingundabamlonyeni eyokunyamalala kukamufi.Uveze ukuthi unina kamufi, uNksz Nondumiso Khumalo, uthe efika ebuya esibhedlela wabe ebuza ukuthi uphi uZanokuhle, ufuna ukumkhombisa ingane yakwabo.“Kuqale kwathiwa uhambe wayodlala nokuthe uma esebhekwa, kwavela ukuthi umasitende kamsolwa, uke wamthuma amaphilisi ezinhlungu esitolo,” kusho uMhlongo.Uqhube wathi kugcine kubikelwa amaphoyisa, wabe esabalalisa ezinkundleni zokuxhumana ukuthi bacela ukufuniswa umufi.Uthe ngoLwesibili, behlangene ngalo udaba eduze kwesitolo, iChakalaka, kuqhamuke umasitende kamsolwa ethwele izandla ekhanda ethi: “Waze wangigila umfana, uthi ubulale ingane wayifaka ngaphansi kombhede.”Uthe banikele khona endlini, nebala bayithola ingane ngaphansi kombhede.Uqhube wathi bahlome ngemibuzo owesifazane owafika ngaye endaweni lona wesilisa, obayalele lapho kuhlala khona intombi yakhe (umsolwa).“Sithe uma sifika kuyo, yathi akekho kuyona kodwa uke wayitshela ukuthi wenze into engadala ukuthi alahlekelwe yimpilo yakhe. Ugcine esiyalela umngani asondelene naye kakhulu, sanikela kuye,” kusho uMhlongo.Uqhube wathi umngani ubatshele ukuthi umgcine ethi use-B&B eseHillview.Uthe bathe uma befika khona, izisebenzi zakhona zathi wenze okungajwayelekile, ebhalisela ukuhlala isikhashana kodwa wabuye wahamba.“Ngisole ukuthi kukhona okushaya amanzi ngalokhu, ngabampintshela ekutheni basikhombise igumbi abelibhalisile. Silithole likhiyiwe, sangqongqoza, wangavula. Kuthe uma umngani wakhe embiza ngegama, wasabela masinyane. Sibe sesingena ngendlovu iyangena, samxhakathisa, samyisa emaphoyiseni,” kusho uMhlongo.“Unina wengane namanje akakholwa ukuthi ingane yakhe ibulelwe. Nomphakathi ushaqekile futhi udiniwe. Sithe uma simbuza umsolwa ukuthi uyibulaleleni ingane, wathi ingoba inqabile ukulala naye.”Uthe bathole ukuthi ungowaseMacekane.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseMpangeni abophe owesilisa (33) ngecala lokuthumba nelokubulala.“Uboshwe emuva kokutholwa kwesidumbu sengane (7) ngaphansi kombhede kamsolwa owaziwayo ngoLwesibili, eDumisani Makhaye,” kusho uNetshiunda.Uqhube wathi umsolwa bekulindeleke ukuthi avele eNkantolo yeMantshi eNgwelezane ngoLwesine."
    },
    {
        "content": "Obengumsakazi woKhozi FM, uBheka “Beekay” Mchunu ubehlushwa yinto ebikhuphuka esifubeni nasentanyeni imncishe umoya.Lokhu kuvezwe ngumnngani wakhe uLungelo “Ngelo V” Vilane ngesikhathi ekhuluma enkonzweni yomngcwabo kaBeekay ebiKwaDlangezwa, eMpangeni, ngeSonto.UBeekay (45), ochazwe njengomuntu obenenhliziyo emnene, ephana, enamahlaya futhi ethobekile, ushone ngoLwesibili ngemuva kokugula isikhathi.UNgelo V uthe uBeekay uqale ukugula ngo-2020, kuyinto encane kodwa abantu bagcina sebebona ngoba kwakumphazamisa emsakazweni kokunye angaluqedi uhlelo.“Wathi bafo ngiyagula ngisaya kodokotela. Ngancokola ngathi asiyohlola, wathi asingene sobabili sahlola saphuma sihleka,” kusho uNgelo V.Uthe bazame odokotela besintu nabesilungu futhi ngisho eyohlola ubethi abangene bobaili.“Ngiyazi ukuthi niyakhala nithi kumzumile thina esibe seduze kwakhe sithi uphumulile. Ugulile ubafo.”Uthe ubekhala athi kunento enyuka esifubeni, ekhala ngekhanda nenkwantshu ezandleni.“Uma ekhala ngento enyuka la ubuyibona, ubusibona isifuba sikabafo sikhukhumala. Entanyeni ubuyibona acokame afune umoya.”Uthe uBeekay ugule emoyeni nasenyameni ngoba ubenomusa ephana kodwa abantu athe ukhanyise izibani zabo abazange bavele kuye, uma bekhona bancane.Ubalule ukhwantalala nengcindezi athe ube nayo yamhlukumeza nasemzimbeni.Umafungwase kaBeekay, uZiyanda, ekhulumela izingane zakwabo, uchaze uyise njengendoda ebilungile futhi ibathanda. UZiyanda uthe ngesikhathi uyise egula bekunzima ukumbona ehlukumezeka kodwa bezama ukuqina.“Kubuhlungu kakhulu ukuthi sonke simi la asisenababa kodwa sinomama bethu, obaba omncane nobaba abadala. Sithembisa ukwenza ubaba aziqhenye ngathi,” kusho uZiyanda obebuye acaphune amavesi eBhayibheli.Uthe ubethanda umndeni wakhe, abangani nozakwabo.UBeekay ubeyingane yesithathu kuyise uNhlamvana Mchunu nonina uBonakele Mchunu ongasekho.UBeekay ushiye emhlabeni izingane zakhe eziyisithupha, odadewabo nabafowabo abayisishiyagalolunye sebebonke.Umfowabo kaBeekay, uSifiso, uthe bebefisa ukumngcwaba kwesaKwaMthethwa lapho azalwa khona kodwa umholi wamaNazaretha aseBuhleni uNyazi, lwanqaba lubuza ukuthi kukhona bani khona?“Ngithe mina ukhona ubaba omncane. Wabuza ukuthi akude kangakanani amathuna? Ngithe athe ukuqhela. Wathi ngeke uBeekay angcwatshwe kanjalo, phela inkosi le. Bazophalazela kuye bagezele kuye. Zama indlela, ngithi mina angazi baba lapho esikhona. Sebakuvala ukuthi uma wakhe ngaleyo ndlela ungcwabe egcekeni. Uthe hamba ukhulume noZungu,” kusho uSifiso.Uthe usuke kuNyazi ephithene ikhanda kodwa iNkosi uZungu yavuma.Enkonzweni yomngcwabo abantu bebephume ngobuningi babo, abanye beyithamele bukhoma kwiFacebook ekhasini leNcanda Funerals lapho ebisakazwa khona.Uhlelo beluphethwe nguLinda Sibiya, Dudu Khoza noNgizwe Mchunu.Bekukhona abasakazi, izikhulu zikahulumeni, osomabhizinisi nabanye."
    },
    {
        "content": "UMNDENI wowesifazane okuthiwa udutshulwe wabulawa ngobeyisoka lakhe eHighflats, ngoMsombuluko, wase ezibulala naye, uveze ukuthi ubemsongela ngokumbulala emva kokumala.Kuvela ukuthi bese kuphele izinyanga ezimbili umgilwa, uNksz Mandisa Mgenge (33) atshela umsolwa, uMnuz Dumisani ‘Bhejane’ Msomi, naye okuthiwa uzibulalele endaweni yesigameko, ukuthi ucu alusahlangani.Kuthiwa umgilwa wakubeka kwacaca ukuthi uqeda ubudlelwano ngoba engaliboni ikusasa nomsolwa njengoba eganiwe aphinde abe nonina wezingane.Isihlobo sikaNksz Mgenge, esicele ukungadalulwa sithe umndeni ubunalo ulwazi ngezinsongo zokubulala kodwa ungazithatheli phezulu, uzitshela ukuthi umsolwa uyazisabisela nje.Uveze ukuthi bese kuphele izinyanga ezimbili umgilwa amala umsolwa kodwa engafuni nakuyizwa leyo.Uthe umgilwa wayebeka yona indaba yokuganwa kukamsolwa ukuthi idweba isthombe esicacile sokuthi bona bobabili alikho ikusasa elingaba khona phakathi kwabo.“Ukuveze kaningi ukuthi ngeke avume ukuhlukana naye, waze walimisa ngesihloko elokuthi uzombulala okungcono bese eyazibulala naye, nokuyinto agcine eyenza ngempela,” kusho isihlobo.Sithe lokhu ubekusho kuye umgilwa, aphinde akusho nakomunye udadewabo kanjalo nakubazali bakamgilwa uqobo, okuthiwa ubebashayela ucingo uma esesonga.Isihlobo siphinde sasola amaphoyisa ngokuhluleka ukumvikela umgilwa, kwaze kwaba ubulawa ngempela.“Nakuba abazali bengazithathelanga phezulu izinsongo ezazenziwa umsolwa, umgilwa wazisukumela. Waze waya ngisho emaphoyiseni ukuyobika kodwa amchilizela izandla, ethi akukho angamsiza ngakho ngoba umsolwa akaze ambeke isandla, umsabise ngamazwi kuphela,” kusho isihlobo.Uthe lokhu abaphoyisa akwenza phezu kokuba umgilwa ewachazele ukuthi umsolwa uke wamkhomba ngesibhamu, wathi ukuba enza okuthize ngezinsongo, mhlawumbe ngabe umgilwa usaphila.Ubuye wathi bewumndeni kubadinile ukuthi uMsomi aphendule izingane zikamgilwa ezisencane - azithola ebudlelwaneni baphambilini - izintandane.“Lo muntu ubenomfazi wakhe, eganiwe. Ubebuye aphinde abe nonina wezingane. Isidingo sokuthi abulale isihlobo sethu besingekho,” kusho isihlobo.Sichaza ngokuthiwa kwenzeke endaweni yesigameko, sithe umsolwa ufike wavulela ngenhlamvu kumgilwa esendlini adayisela kuyo imithi kayise, owaziwa ngelikaMgenge, inyanga edumile yaseMzinto.Uthe emva kokudutshulwa ebusweni, entanyeni nasesifubeni, umgilwa uzamile ukuphuma abaleke, kodwa wawa esabaleke ibanga elifishane.Uthe kuphele amahora amabili ephila engalutholi usizo, amaphoyisa ethi akulindwe umndeni wakhe, nothe uma usufika umphuthumisa esibhedlela, wafike washona.Isihlobo sikamsolwa, uMnuz Thabani Msomi, uthe kulukhuni ukuthi bakhulume kakhulu ngesigameko ngoba abazi ukuthi bekubangwani.“Sisola ukuthi bebexabene. Thina sazi ukuthi bebethandana, cishe sekuphele iminyaka emithathu bethandana,” kusho uMsomi.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseHighflats, aphenya icala lokubulala emva kwesigameko sokudutshulwa kubulawe owesifazane oneminyaka engu-33, ngumuntu wesilisa amaziyo.“Imibiko ithi lona wesilisa naye uzidubulile,” kusho uNetshiunda."
    },
    {
        "content": "UZAME kaningi ukulugwema uhambo lokuyothatha ikhasimende Kwa-E eNtuzuma umshayeli wezimoto ezikhokhelwa ngebanga ezilihambile waseLindelani otholwe eshiswe nemoto ngoLwesibili ekuseni.UMnuz Lungisani Cele (28) ongowokudabuka ePort Shepstone, utholwe eshiswe nemoto yekhe iTotoya Corolla Cross ngoLwesibili emva kokuthi ephume eyothatha ikhasimende ngoMsombuluko ebusuku. I-app abesebenza ngayo yi-Bolt.Umzala wakhe, uMnuz Mhlengi Xaba, naye ohlala emqashweni oseduze nokamufi eLindelani, uthe usinqabe kaningi isicelo ebesiya ngala agcine ebulawelwa khona.“Uqale wasinqaba kaningi, ethi akafuni ukuya kuso. Lo obesifaka isicelo, ubelokhu eqhubeke njalo nokusifaka. Uthe esuka wabe esamukela,” kusho uXaba.Uqhube wathi ngesikhathi esamukela, uthe kubona usivuma ngoba siseduze. Elilinganisa ibanga uXaba,  liphakathi kwamakhilomitha amabili kuya kwamathathu ukusuka emqashweni wabo.Uthe baqale ukuqaphela ukuthi kukhona okushaya amanzi ekuseni ngoLwesibili ngesikhathi sekufona izisebenzi avame ukuziyisa emsebenzini ngo-6, zithi akazilandile.“Sithe uma sibheka, sabona imoto yakhe ingekho, saqala sadideka. Sithathe inye iselula yakhe, nayo enemininingwane yakhe yokungena kwi-app ka-Bolt, sangena kwi-app sabona ukuthi ugcine ngalo lolu hambo kwaseNtuzuma obeluthathe ngabo-08:30 ebusuku ngoMsombuluko,” kusho uXaba.Uqhube wathi balandele izinkomba zohambo, ezibathathe zababeka endaweni yesigameko.“Sizithele phezu kwamaphoyisa nongoti abahlola izindawo zezigameko, behlola indawo yesigameko. Bekukhona imoto yakhe, ishile, sathola ukuthi naye ushele phakathi,” kulandisa uXaba.Uqhube wathi umufi ubelaliswe ezihlalweni zangemumva nokubenza basole ukuthi uqale wabulawa ngaphambi kokuthi ashiswe nemoto.Uthe banezinsolo eziqinile zokuthi umuntu obefake isicelo sokuthi a zomthatha uyathinteka ekwenzakalisweni kukamufi.Uthe omakhelwane ababize amaphoyisa endaweni yesigameko emva kokubona ukuthi kanti umlilo ebebezitshela ukuthi usha kude bekusha imoto.Uthe umufi ubengesiye umuntu ojwayele ukwamukela izicelo zasemalokishini ebusuku, uma kwenzekile wasebenza ebusuku, ubesuke amukele izicelo zasesilungwini. Uveze nokuthi ubesenezinyanga ezintathu kuphela ezisebenza kulo msebenzi.“Siyabufuna ubulungiswa ngokubulawa kwakhe. Inombolo ebifake isicelo sohambo, siyifonele kodwa sathola ukuthi ivaliwe,” kusho uXaba othe badidekile ukuthi ubulawelweni nemoto yakhe yashiselwani ngoba ubengesiye umuntu ogolozayo uma elwiswa.Uthe lokhu ukusho ekhumbula isigameko sanyakenye lapho wake waphucwa imoto, yabuye yatholwa KwaMashu.“Wayengakawuqali lomsebenzi. Kwakuyizigebengu nje ezamphuca imoto, akudingekanga ukuthi zise zenze okuningi ukuze azinike,” kusho uXaba.Umufi ubenengane eneminyaka emithathu."
    },
    {
        "content": "UBENGOWESILISA obewaziwa ngemigilingwane umthandazi ogixabezwe ngodilikajele elahlwa ngecala lokudlwengula ephindelela umzukulu wakhe ophila nokukhubazeka.Lo wesilisa oneminyaka engu-50 elingeke lidalulwe igama lakhe ukuvikela umgilwa, ugixabezwe yiNkantolo yesiFunda yaseNtuzuma isigwebo sikadilikajele ngemuva kokuba ngeledlule imlahle ngecala lokudlwengula umzukulu wakhe izikhawu ezine.Kuvele ukuthi ngoNovemba 2022, wadlwengula umzukulu wakhe owayeneminyaka eyisishiyagalombili, ekhaya eLindelani.Umshushisi u-Advocate Naushaad Haripersadi unxuse inkantolo ukuba imgwebe lo wesilisa.Uveze ukuthi akaqali ukubandakanyeka ezigamekweni ezingezinhle, waveza ukuthi eminyakeni eyedlule, wake walahlwa ngecala lokushushumbisa izidakamizwa, waphinde walahlwa ngamacala amathathu okushaya ngenhloso yokulimaza, wabhadla ejele izinyanga eziyisithupha.Umshushisi uthe onecala wasinda kukubi abesilisa abangomakhelwane bakhe besho ukumqeda benengwa umkhuba wakhe wokuthi njalo ubavezela isitho sakhe sangesese ebachomela ngokuthi sinamandla kunezabo.Uke wabhekana nanecala lokubizela izinkabi umndeni wakhe. Kuvele nokuthi uke wagwaza amalungu omndeni amahlanu.\"Izenzo zakho zonke zikuveza ngokusobala ukuthi ungumuntu onjani. Leli cala lokudlwengula lifakazela ukuthi ungumuntu onjani,'' kugcizelela uMshushisi.Ubuze lo wesilisa ukuthi ngaphambi kokuba inkantolo iwise isigwebo kukhona yini okusenhliziyweni angathanda ukukusho?\"Ngicela inkantolo inganginikezi udilikajele ngoba lokho kuyongikhinyabeza empilweni yami. Kuyoholela ekutheni nomsebenzi wami wokuqopha amafilimu ungaphinde ube khona,'' echaza.Umshushisi umbuzile ukuthi angamenzanjani owesilisa okungathiwa udlwengule indodakazi yakhe.\"Loyo muntu kungamele athole isijezo esifanele,'' kuphendula lo wesilisa.Umshushisi uthe kuyacaca ke ukuthi naye kumele athole udilikajele. \"Ayi phela mina awungifanele udilakajele ngoba ngimsulwa,''  kuphendula yena.Imantshi, uNkk Mpunguse, uthe ummangalelwa ukhombise ukungazisoli ngoba akakaze alivume icala.\"Isigwebo sikadilikajele yisona esikufanele,'' kusho imantshi. Ithe igama lalo wesilisa lizofakwa ohlwini lwabantu abake badlwengula futhi lizofakwa ohlwini lwabantu okungafanele ukuba bagunyazwe ukusebenzisana nezingane.Iqhuba, ithe ukugwetshwa kwakhe kusho ukukhululwa komgilwa emaketangweni engcindezelo. \"Phela umgilwa ubengeke esakwazi ukuqhubeka ahlale nawe endlini. Uyakwesaba,'' isho kanje.Imantshi ikhale nangokuba yinsakavukela kwamacala okudlwengula ngaphakathi emindenini, yathi okubuhlungu ukuthi imindeni eminingi ijwayele ukuwafihla amacala alolu hlobo.Unina kamgilwa ocele ukuba lingadalulwa igama lakhe, uthe namanje akuvumi ukuthi akholwe ukuthi umuntu wasegcekeni wenze umonakalo onjengalona enganeni yakhe yentombazane.Ngemuva kwesigwebo, ukhihle isililo phakathi enkantolo."
    },
    {
        "content": "KUSOLWA ukuthi belingafuni ukwamukelwa ukwaliwa iphoyisa elisolwa ngokudubula unina wengane yalo endaweni yokudlela abesebenzela kuyona i-Authentiq, esemgwaqweni uFlorida, eThekwini, ngoMsombuluko ekuseni.Lokho kushiwo wuyise kamufi uNksz Zamangwane Bija (26), uMnuz Thulani Khanyile waKwaNyuswa, othe usola ukuthi ubaba womzukulu wakhe, naye wasendaweni, uMnuz Nhlakanipho Mkhize, ugajwe yisikhwele sokungafuni ukwamukela ukuthi indodakazi yakhe isiqhubeke nempilo.UMkhize obeyiphoyisa eHillcrest, naye ushonile kulesi sigameko okukholakala ukuthi ugasele lapho obekusebenzela khona uNksz Bija, wambizela emnyango wamdubula. Kwale ngisho ezama ukubaleka engena ngaphakathi emsebenzini, waqhubeka wamdubula, wafela khona lapho, kwalimala nabanye ababili. Elandisa Isolezwe  ngakholwa wukuthi kuholele kulesi sigameko, uKhanyile uthe ngasekuqaleni kwalo nyaka kuke kwaba nesehlo lapho uMkhize agijimisa khona uNksz Bija ngesibhamu endaweni, efuna ukumlimaza.“Kwaze kwafika abomndeni wakhe ekhweni lami bezoshweleza ngesenzo sendodana yabo. Saqhubeka nempilo ngoba sizitshela ukuthi sekudlulile. Besingazi ukuthi kuzofika lana, futhi sengiyazisola ngokwamukela uxolo lwabo. Ukube sabika emaphoyiseni ngaleso sikhathi ngabe kungcono,” kusho yena.Eqhuba, uthe bakholwa wukuthi uMkhize wehlulwe wukwamukela ukuthi indodakazi yakhe ibisiqhubeke nempilo njengoba ngokwazi kwakhe, laba bobabili abanengane yentombazane eneminyaka emine, bahlukana nyakenye.“Sizwa kuthiwa uZama ubeke afake izithombe zakhe nesoka lakhe elisha ezinkundleni zokuxhumana, eveza ukuthi ujabule kangakanani empilweni yakhe. Kungenzeka ukuthi lokho ngenye yezinto eziholele ekutheni abulawe.“Sibona manje ukuthi kwakumele siyisukumele kusanesikhathi lento, njengoba sazi ukuthi uze usebenza lapho afele khona nje, washiya kwenye indawo yokudlela ayesebenzela kuyona eHillcrest ngoba enzela ukuqhelelana naye. Nakhu manje esefika lapho abesesebenzela khona, wambulala,” kusho uKhanyile.Uthe okunye okubaphatha kabi wukuthi bezwe kuthiwa amaphoyisa aqapha ngakule ndawo athe akaphumele emnyango ayokhuluma naye.“Ngiyawasola ngokuba budedengu kulesi simo ngoba kuthiwa atsheliwe ukuthi lo muntu obesemnyango unodlame kodwa awanganaka njengoba kuze konakala kanje,” kukhala uMkhize.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseBerea aphenya icala lokubulala nelokuzama ukubulala.“Kubikwa ukuthi lo mlisa oyiphoyisa ebelingekho emsebenzini, uye lapho okusebenzela khona intombi yakhe, wayicelela emnyango wase eyidubula ngesibhamu somsebenzi, kwathi izama ukubaleka waqhubeka wayidubula amahlandla amaningi, yashona. Amaphoyisa kaMasipala abeqaphile kule ndawo adubule lo mlisa, waphuthunyiswa esibhedlela wafike washonela khona. Okwamanje imbangela yokubulala ayikaziwa,” kusho uNetshiunda. Ngesikhathi Isolezwe lihambele e-AuthentiQ, bekuvaliwe kanti imizamo yokuthola ukuphawula komnikazi wale ndawo ayiphumelelanga, ucingo lwakhe belukhala umlibe lungabanjwa, wangawuphendula nomyalezo athunyelwe wona kuWhatsApp. Abantu abakhulume neSolezwe abebekule ndawo baveze ukuthi izigameko zalolu hlobo ezilokhu zenzeka kule ndawo zizodala ukuthi abantu babe novalo lokuyihambela. Nyakenye ngakuyo lendawo kwadutshulwa umrepha  u-AKA nomngani wakhe uTibz bashona bephuma eThe Wish, eyagcina ivaliwe. "
    },
    {
        "content": "KUDUTSHULWE kwabulawa umsolwa obengaphandle ngebheyili yamacala angu-29 okweba nokuduna izimoto.Ithimba elihlanganisa amaphoyisa ezinhlaka ezahlukene nenkampani yonogada ezimele bebelandela abasolwa ecaleni lokuthunjwa kukasomabhizini waseBenoni, uMnuz Shamshudeen Faki.Lo somabhizinisi oneminyaka engu-68 ubudala, wathunjwa esendaweni yebhizinisi lakhe ngoMgqibelo ngoMeyi 11. Abasolwa baxhumana nomndeni wakhe befuna izigidi zamaRandi ukuze adedelwe.Ngokombiko wamaphoyisa, umgilwa wafa esasezandleni zabathumbi bakhe kanti isidumbu sakhe size satholakala ngoMsombuluko, silaxazwe eDalpark.“Isidumbu sikamgilwa owathunjwa ngoMgqibelo sitholwe amalungu eCPF eDalpark, ngoMsombuluko, okuyiwona ashayele amaphoyisa,” kusho amaphoyisa ngesitatimende.Ithimba ebelihlanganiselwe ukuphenya icala lokuthumba lilandele umkhondo wolwazi ngabasolwa lwabaholela kuN12 phakathi kweKliprivier nejika lomgwaqo uXavier eGoli, lapho kube nokungqubuzana nabasolwa abebehamba ngengqovungqovu yeveni ngoLwesibili ebusuku.Umsolwa obehamba ngale moto udutshulwe wabulawa ngamaphoyisa. Ngesikhathi kuseshwa imoto abehamba ngayo kutholakale izincwadi zikaMnuz Faki, amalambu aluhlaza, izinombolo zezimoto ezazisetshenziswa kuthunjwa umufi, izibhamu ezimbili okuyi-pistol nevolovolo.Uphenyo lokuqala luveze ukuthi lo msolwa obulewe unamacala angu-29 okweba nokuduna izimoto futhi ubefunwa ngamaphoyisa kulandela ukunyamalala ngemuva kokudedelwa ngebheyili.Amaphoyisa aveze ukuthi ayaqhubeka nokuthungatha abanye abasolwa abebesebenza nalo obulewe."
    },
    {
        "content": "UPHIKO loKlebe lusebenze ngokuzikhandla ngoMsombuluko, lulandela umkhondo wabasolwa kwelokubulawa kukaDitebogo Phalane.Ngokombiko otholwe yithimba eliphenya icala, umkhondo abawutholile ubaholele eSoshanguve, nase-Atteridgeville. Lapha ithimba libambe abasolwa ababili abaneminyaka engu-29, no-30 ubudala. Kuthiwa batholakale nezibhamu ezimbili okusolakala ukuthi esisodwa sasetshenziswa ngenkathi kubulawa uDitebogo, obeneminyaka emihlanu ubudala.Lezi zibhamu zizohlohlwa ngochwepheshe ukuze kucace uma zike zasetshenziswa kwamanye amacala. Uphenyo lokuqala mayelana nabasolwa luveza ukuthi omunye wabo ungaphandle ngebheyili yamacala okuduna, ukuzama ukubulala nokutholakala nesibhamu esingekho emthethweni. NgoLwesithathu, kulindeleke ukuba babingelele iMantshi ePitoli."
    },
    {
        "content": "UNUKWA ngokungayibheki imfuyo owesilisa ogcine eshonela esibhedlela, kulandela ukudutshulwa ethi usiza owesifazane otholwe edutshuliwe emotweni eshiywe kanjalo egcekeni lakwakhe eHlane Location, ngoMgqibelo.Kuthiwa lona wesilisa, uMnuz Ntandoyenkosi Langa (53), uhlonzwe njengoseshonile ngesikhathi efika esibhedlela ngosuku lwesigameko.Kulesi sigameko kushone abantu ababili njengoba Isolezwe lithole ukuthi indodana kaLanga angayizali, uMnuz Philasande Chiya (32) yona ishonele endaweni yesigameko.Umthombo ocele ukungadalulwa, uthe uLanga nomnikazi wemoto, oqede ukuyipaka endaweni yesigameko, wacela empunzini, bahlanganiswa yikho ukweba imfuyo.Uthe bayakholwa ukuthi umnikazi wemoto nowesifazane abehamba naye bebehlaselwa ndawana thize, bakhetha ukubalekela kwaLanga.“Akavelanga wabalekela emzini angawazi, ubalekele kwamngani wakhe (uLanga) avame ukuhlala naye futhi abanukwa naye ekwebiweni kwemfuyo,” kusho umthombo.Uthe basola ukuthi abahlaseli bebengabasukeli ebebesemotweni kanjalo noLanga, wathi abasola ukuthi ufele into angayazi, wuye uChiya.“Naye unkosikazi kaLanga ubazi ngokwenziwa umyeni wakhe ngoba indodana yakhe (uChiya) kuthiwa iye yamtshela unina ukuthi akakhuze usingababa wayo ayeke ukweba imfuyo,” kusho umthombo.Uqhube wathi uChiya waze wengeza nangokuthi unina akawuhlakaze umhlangano wobungani obusuvuthiwe phakathi kukaLanga nomnikazi wemoto.Uthe imfuyo ebiyebiwa, ibihlinzelwa khona endaweni, bese idayiswa.“Bekuye kutholakale izinhloko zezinkomo, zisele kanjalo esigangeni, uzwakale umoya wokuthi zihlinzwe yibo, bayozidayisa,” usho kanje.Uphinde umthombo wathi uLanga nomnikazi wemoto bebebuye badobe amalungu omphakathi ukuthi abajoyine ekwebeni imfuyo.“Omunye wabo, naye udutshulwe wabulawa ezinyangeni ezine ezedlule, ejahwa ngabantu abangaziwa,” kubeka umthombo.Udalule nokuthi kwayena umnikazi wemoto usesinde kathathu edutshulwa.“Abasukelwanga. Ngisho naye lo wesifazane, sisola ukuthi usebenzisana nabo,” Ngesikhathi kwenzeka isigameko, kuthiwa imoto yabonwa uChiya esesitolo sendawo ipaka kubo ebusuku. Kuthiwa washayela ucingo unina emtshela ukuthi akaphume abheke ukuthi kwenzekani.  Kuvela ukuthi wathi uma ebheka, wazithela kowesifazane odutshuliwe. Kuthiwa wabiza abantu okukhona kubo nomyeni wakhe nayo indodana eyayisesitolo ukuthi bazosiza nokuyilapho okufike khona abalisa abathathu bavulela ngenhlamvu.Owomndeni, uNksz Bongi Chiya, ethintwa, uthe usazobuza enkosikazini kamufi ukuthi iyathanda yini ukuthi kukhulunywe nabezindaba, wathembisa ukuthi uzobuya entathelini nempendulo.Okhulumela amaphoyisa KwaZulu-Natal uColonel Robert Netshiunda, uthe amaphoyisa ase-Creighton aphenya amacala amabili okubulala nelilodwa lokuzama ukubulala kulandela isigameko sokudutshulwa kubulawe abesilisa ababili eHlane Location.“Owesilisa oyedwa uhlonzwe njengoseshonile endaweni yesigameko, abanye bephuthunyiswa esibhedlela ukuyokwelashwa. Owesilisa wesibili, uhlonzwe njengoseshonile naye ngesikhathi efika esibhedlela,” kusho uNetshiunda."
    },
    {
        "content": "BESE kunesikhashana esongelwa ngokubulawa oyilungu eliqavile loMkhonto weSizwe Party (MK) odutshulwe wabulawa eCato Crest, eMayville, eThekwini.UMnuz Mxolisi Zungu (32) kuthiwa uhlaselwe umsolwa obehamba yedwa ngezinyawo ngesikhathi yena (umufi) nowakwakhe behamba ngezinyawo bengazelele bebuya ukuyohambisa ingane (3) yabo enkulisa yendawo.Isolezwe lithole ngelinye ilungu leMK kule ndawo elicele ukungadalulwa ukuthi umufi uke wabatshela ukuthi kukhona abamsongela ngokumyisa kwagoqanyawo.Leli lungu liqhubeke ladalula ukuthi nangenyanga edlule, ngesikhathi kungqongqiswa nendlu elinye ilungu leqembu, umufi wakuveza ukuthi naye impilo yakhe isengcupheni.“Ngesikhathi sisendaweni yesigameko lapho okwakubulewe khona uMorgan, uMxo wayeqhaqhazela, esho ukuthi naye unovalo lokuthi angahle alandele,” kusho ilungu.UMnuz Morgan Mbili (45) washona ngo-Ephreli 30 emva kokusha nomjondolo kule ndawo. Abaningi okubandakanya nabeqembu, basola unyawo lwemfene ngendlela ashona ngayo.Omunye osebuholini beMK kule ndawo, naye ocele ukungavezwa uthe, umufi ubengumdidiyeli wokhetho eqenjini kule ndawo. Uthe bakholwa ukuthi amavoti evile ku-5 000 atholwe yiqembu kule ndawo, atholwe ngenxa yezithukuthuku zakhe.“Kusithusile ukubulawa kwakhe ngoba lesi sigameko selama esenzeke ngenyanga edlule lapho kushiswe khona elinye ilungu lethu nendlu. Manje uma sekwenzeka lesi sigameko, sesiqala ukuyibuka ngamanye amehlo le nto. Umufi ubeyimenenja yokhetho kule ndawo. Nalezi zibalo esizitholile, kungenxa yakhe,” kusho ilungu.Ilungu lomndeni, elicele ukufihlwa ngoba libona lingaphephile njengoba umsolwa esacanasa, lithe umufi udutshulwe ngezinhlamvu eziyisihlanu, kwathathwa nesibhamu sakhe. Liqhube lathi umsolwa uvele wachusha phakathi kwemijondolo, waphela emehlweni emva kokugila le mikhuba.Lidalule ukuthi ubebuye enze umsebenzi wokuba umqaphi uma ebiziwe nokwenza badideke ukuthi ubulawelwani.“Asazi ukuthi isigameko sokubulawa kwakhe singasiyamanisa nakuphi phakathi komsebenzi wakhe kanjalo nezepolitiki. Yena ubeyilo ilungu leMK eliqavile,” kusho ilungu lomndeni.Liqhube lathi bona bewumndeni ubengakaze abavezele ukuthi uyasongelwa.Okhulumela amaphoyisa KwaZulu-Natal uColonel Robert Netshiunda, uthe amaphoyisa aseCato Manor aphenya icala lokubulala nelokubamba inkunzi emva kokudutshulwa kowesilisa eCato Crest izolo ekuseni.“Umgilwa ubehamba nomkakhe kuNew Road, beqeda kushiya ingane yabo enkulisa ngesikhathi umsolwa obehamba ngezinyawo emdubula ngemumva. Ushonele endaweni yesigameko. Umsolwa uthathe isibhamu sikamgilwa ngaphambi kokubaleka endaweni yesigameko,” kusho uNetshiunda, othe imbangela yokubulala ayikaziwa."
    },
    {
        "content": "UMPHAKATHI waseThornwood, eMariannhill lapho kukhulele khona uZanele Mbokazi-Nkambule, uthi ufe olwembiza ngokushona kwalo msakazi woKhozi FM ophinde abe ngumsunguli wama-SABC Crown Gospel Awards.Yize ebengasahlali endaweni, kuthiwa ubengapheli khona futhi ewusizo emphakathini. Omakhelwane bakhe kule ndawo bathi yize sebezwile ngezindaba zokudlula kwakhe emhlabeni kodwa akekho okholwayo ukuthi akasekho ngempela.Umakhelwane wakhe obesondelene naye kakhulu, uNksz Madlala, uthe balimele kakhulu ngokushona kwakhe.“Endaweni ubesiza wonke umuntu. Besazi ukuthi uma uyokhala kuyena ngeke uphume ungalutholanga usizo. Noma ebengahlali la kodwa ubefika njalo. Uma esefikile ubumuzwa ngokuhlabelela izingoma zokholo abingelele bonke omakhelwane. Ubengenendaba ukuthi akakwazi, uma ungowasendaweni udinga usizo ubekunika. Sike saxakwa yisiphepho nezikhukhula la endaweni kuwona lo nyaka, uZanele ufike wanikela ngomatilasi, obhulankethi nokudla emphakathini. “Uma eza ekhaya ubemiswa abantu esaqhamuka phezulu esitobhini ngemoto yakhe bembingelela axoxe nabo aze afike kudala ekhaya ngendlela abeba nesineke ngayo nabantu. Ngisho kunemicimbi emphakathini, awukho umuzi abengezi kuwona elethe isipheko. Bekuhlula ngisho ematasa engezophumelela kodwa ubenza isiqiniseko ukuthi uyasithola isipheko,” kusho uNksz Madlala.Uthe okubajabulisa kakhulu ukuthi uzongcwatshelwa eMariannhill, wathi nasenkonzweni yomngcwabo bazophuma ngobuningi ukuyofihla uZanele. Uthe bebenovalo bezitshela ukuthi ukuthi njengoba eshadile mhlawumbe umyeni wakhe uzomyisa eSwatini, kodwa bayabonga ukuthi amngcwabele la, ukuze bathole ithuba lokuyovalelisa okokugcina kuyena.UMnuz Francis Bafana Nkosi, uthe yena ubesefana nowomndeni kaZanele.“Kuningi angisize ngakho uZanele. Njengoba ngingasebenzi nje bengihlala ngiqashwa uyena. Ngike ngahlala iminyaka emibili emzini wakhe e-La Mercy. Ngaya khona engiqashile ukuthi ngiyopenda amahhovisi akhe ngagcina sengihlala khona. Nangesikhathi ethenga umuzi okokuqala ngase-Pavillion wathatha mina nabanye abafowabo ukuthi siyohlala khona ngoba wayekhala ngokuthi uyasaba ukuhlala yedwa khona,” kusho uNkosi.UMnuz Themba Bindela obaziwa njengoninalume kaZanele, uthe uZanele ubengafani namuntu endaweni.“Ubenza izimanga nento engajwayelekile. Bekuthi uma kunomcimbi wakhe ongekho la endaweni afisa ukuthi sibe yingxenye yawo, avele asiqashele amatekisi ukuthi asiyise kuwona. Ubengaziphakamisile njengoba ubeshiya ngisho imoto yakhe agibele nathi ematekisini uma siya emcimbini. Obekumangaza besiza sizozijabulela kodwa sothi sesibuya asixhawule ngemali,” kusho uBindela.UZanele ubengowokugcina ezinganeni zakwabo bebahlanu. Omdala kwabo uFelo Mbokazi, alanywe wuQondi, uMdu, uKhethi bese kuba uyena uZanele. Abafowabo abasekho bonke emhlabeni nodadewabo uQondi. Bese kusele yena noKhethi okunguyena osaphila ezinganeni zakwabo.Kuthiwa izingane zabafowabo nabazukulu ubehlala nazo emzini wakhe e-La Mercy kanti ekhaya eThornwood, kusele indodana kamfowabo uCharles Mbokazi abebefikela kuyona bonke uma beze ekhaya. "
    },
    {
        "content": "USELE yedwa notavatava lokugebenga nokuntshontshela uyise uLongwe Twala, ogqunywe esitokisini ngemuva kokudedelwa komfowabo uSello ayeboshwe naye ngamacala okugqekeza nokweba.ULongwe uvele kancane enkantolo yeMantshi yaseRandburg, ngoMsombuluko, ngamacala okugebenga nokweba. Le nsizwa yaboshiswa uyise uChicco Twala ngemuva kokufica kwakhe kugqekeziwe, kwebiwe nemishini yakhe ebiza izinkulungwane. UChicco wanikela esiteshini samaphoyisa eDouglasdale, wavulela amadodana akhe amabili, uLongwe noSello, amacala okugqekeza nokweba.USello wadedelwa yinkantolo ngomhla ka-12 kwephezulu ngemuva kokuba kuvele enkantolo ukuthi abukho ubufakazi obanele obumyamanisa nalawa macala.ULongwe oneminyaka engu-39 ubudala, uthole ummeli woMbuso ocele inkantolo ukuba imnikeze isikhathi sokuthola imininingwane eyanele ngalo.Imantshi u-Abdul Khan itshele uLongwe ukuthi ngeke bakwazi ukuqhubeka necala ngemuva kokuthi ummeli wakhe ecele ukuthi icala lihlehliswe.\"Mnumzane Twala, udaba luzobuyela enkantolo ngoSepthemba 25. Ummeli wakho ucele isikhashana ukuze athole ulwazi olwanele ngecala. Ucele uMbuso isikhathi sokulilungiselela icala lakho, uzohlala esitokisini uze uzwe ngebheyili yakho ngesonto elizayo,” kusho yona."
    },
    {
        "content": "UMSHUSHISI ecaleni lokufa komrepha u-AKA, u-Advocate Lawrence Gcaba uthe ummangalelwa wesine uMnuz Muziwethemba Gwabeni, ugweve neselula efunwa amaphoyisa.UGcaba usho lokhu ngesikhathi kuqhubeka isicelo sebheyili sabamangalelwa abahlanu eNkantolo yeMantshi eThekwini ngoLwesihlanu. Zisongiwe izethulo zesicelo sebheyili, sekulindwe isinqumo.UKiernan Forbes “AKA”, wadutshulwa wabulawa nomngani wakhe uTebello “Tibz” Motsoane eThekwini nyakenye. U-AKA nomngani wakhe bathelekelwa amadoda abavithiza ngenhlamvu baphelela khona lapho.Amaphoyisa akhomba abalisa abayisikhombisa ukuthi yibona ababemlandela okwenyamazane u-AKA bamjuqa bahlukaniselana imali. Abamangalelwa ababili babhajwe eSwatini lapho ababoshelwa khona kanti kusenziwa imizamo yokubabuyisa.UMbuso waveza uGwabeni njengongqondongqondo kuleli cala okuthiwa wakhokhela abamangalelwa sebeqedile ukubulala umrepha.UMbuso uyasiphikisa isicelo sebheyili sabamangalelwa ufuna bahlale ejele kuze kuphothulwe icala. UGcaba ukhulume indaba yeselula ezama ukuveza ukuthi uGwabeni angaluphazamisa uphenyo uma engathola ibheyili.“Kwacelwa abameli bakhe ukuthi basize kulethwe iselula le amaphoyisa angayitholanga efika emzini wakhe. Ummangalelwa uthi iselula yebiwa amaphoyisa futhi icala liphenywa yi-IPID kodwa ohlwini lwezinto ezibhaliwe ezebiwa ayibalwanga iselula,’’ kusho uGcaba.Uqhubekile uGcaba wathi bafaka isicelo sokuthola amarekhodi ayo le selula bathola okushaqisayo.“Sathola ukuthi iselula iyasebenza namanje futhi idonsa embhoshongweni edonsa kuwona uma ummangalelwa esemzini wakhe. Umbuzo uthi iphi iselula? Akukhona yini ukuphazamisa uphenyo lokho, ” kubuza uGcaba.IMantshi uMnuz Vincent Hlatshwayo ibuzisisile ngodaba lweselula, uGcaba wagcizelela yashona phansi ngepeni yabhala okuthile ebhukwini layo.UMbuso kuleli cala ubukeka ugabe kakhulu ngobufakazi bezobuchwepheshe bamaselula obuninda abamangalelwa ngokuthi babekuphi, nemali abafakelana yona.Ngaphandle kodaba lweselula, okunye okuvelile wudaba lwabamangalelwa abaseSwatini. Ummeli wabamangalelwa u-Advocate Cyril Mlotshwa ukhale ngokuthi udaba lokubuyiswa kwabo lungase lubambezele.“Udaba lokuthi kulindwe abamangalelwa abaseSwatini luthinta amalungelo abamangalelwa okuthi icala labo liqulwe ngokushesha liphothulwe. Isicelo sokubuyisa abantu kwelinye izwe siwumdanti odlula ezandleni zabantu abaningi,’’ kusho uMlotshwa.Kulindeleke ukuthi inkantolo ikhiphe isinqumo sebheyili yabamangalelwa ngoMeyi 15."
    },
    {
        "content": "UBONGA ukwesekwa yibandla umculi wokholo osanda kukhipha i-albhamu, uNdumiso Mzobe. Uthe ngale albhamu uhlose ukukhuthaza ngayo ukuzethemba ebantwini.Lo mculi, okhonza ebandleni labasindisiwe i-Ebenezer Christian Family Church,  uthi kumqoka ukuthola ukwesekwa ngamalungu ebandla uma ungumculi wokholo.Usanda kukhipha i-albhamu esihloko sithi God is Able. Ngale albhamu uthi uhlose ukukhuthaza abazalwane ukuthi bangaliphosi ithawula kungakhathaleki ukuthi bazithola bebhekene naziphi izimo.\"Ngifuna ukuthi le albhamu ibuyise ukuzethemba ebantwini. Ngifuna bazi ukuthi asikho nesisodwa isimo esingabanqoba uma nje uNkulunkulu engakubo,'' echaza.Uveze ukuthi le albhamu iyatholakala ezitolo ezahlukene ezikhona eNingizimu Afrika. Uthe kulokoza inhlansi yethemba ngokuthi izowenza umehluko omkhulu kubona bonke abantu abazoyithenga.Ukhulume nangokubaluleka kokuba abaculi bokholo bawazi umnyango wesonto. Ugcizelele ukuthi ubudlelwane bomculi wokholo noNkulunkulu bumqoka kakhulu.Uthe akumele abaculi bakhombe indlela maqede bajike. \"Mina ngikholwa ukuthi uma ungumculi wokholo kumele uye nakanjani enkonzweni. Lokho kuyakwakha njengomculi,'' usho kanje.Ubalule ukuthi kumele kube seqhulwini ngaso sonke isikhathi kubaculi bokholo ukubaluleka kwendlela yokuziphatha.Uthe eminyakeni ezayo ufuna ukuzibona ebalwa nabanye babaculi asebedlondlobele kakhulu ngokomculo.Uveze nokuthi uyafisa kakhulu ukuthi acule nabanye babaculi asebemnkantshubovu kulo mkhakha womculo wokholo"
    },
    {
        "content": "USHAYE ungqimphothwe esefike enkantolo, wakubonga ukufaka isicelo sebheyili okwamanje, umlisa osolwa ngokushumpula ikhanda likaninakhulu waligenda njengebhola lezinyawo ePinetown, eThekwini.UMnuz Thabo Ntokozo Nzimande (31) ubekade evele eNkantolo yeMantshi yasePinetown.Uthweswe icala lokubulala uNkk Beatrice De Lange (80) ayekade ehlala naye ngoJuni nonyaka.Ngesonto eledlule, uNzimande uvele enkantolo efanayo ngohlelo lwethelevishini yena esejele laseWestville.Wabuza iMantshi uWendolyne Robinson ukuthi angakwazi yini ukufaka isicelo sebheyili?Imantshi yamqinisekisa yathi uvumelekile. Yabe seyimtshela ukuthi uzolethwa enkantolo siqu sakhe izolo, khona kuzolalelwa isicelo sebheyili.Kodwa izolo uNzimande ufike enkantolo egqoke ibhulukwe elimnyama nejakhethi egqize ngemibala obomvu nomnyama, efake ophaqa abaziwa ngokuthi obhamba namasokisi.Akukho namunye umuntu wasemndenini wakhe ofikile enkantolo ukuzothamela icala lakhe.UNzimande obekade ebukeka ezikhululekele, eklame kahle izinwele zakhe, akayichithelanga isikhathi inkantolo izolo.Utshele imantshi ngomlomo wommeli wakhe wamahhala (weLegal Aid) wathi uyasibonga isicelo sebheyili okwamanje.Usho kanje uNzimande, uMbuso ubukade usushilo wathi uzosiphikisa isicelo sebheyili.Imantshi ibe isihlehlisa icala, yatshela uNzimande ukuthi useyoze abuye enkantolo ngo-Okthoba 30, nonyaka.Iqhube yathi sezithathiwe izitatimende zofakazi, yahlanganiswa i-albhamu yezithombe ezathathwa endaweni yesigameko, manje sekulindwe imiphumela yolibufuzo engakabuyi lapho ihlolwa khona.UNzimande wathi akasikhumbuli nhlobo isigameko. Waze waya kohlolwa ingqondo eFort Napier, eMgungundlovu, imiphumela yodokotela yathi uphile saka, uzokwazi ukubhekana necala.Ishaqe abantu abaningi indlela enonya nesihluku okwabulawa ngayo umufi.Isolezwe lahosha ngomthombo walo ukuthi uNzimande wanquma umufi ngommese, maqede waligendisa okwebhola lezinyawo ikhanda lakhe.Kuthiwa amaphoyisa amfica egqoke izimpahla ezazigcwele igazi okusolakala ukuthi kwakungelikamufi isidumbu sakhe esasisegumbini lokulala."
    },
    {
        "content": "UVELE wayibonga ibheyili owokufika eNingizimu Afrika othweswe uxhaxha lwamacala okukhona nelokuthumba ophila nokukhubazeka amqole uR50 000.UMnuz Benjamin Banda oneminyaka ongu-29, ugqigqa eNkantolo yesiFunda yasePinetown.Ubhekene necala lokuphanga, elokuthumba, elokutholakala nesibhamu nezinhlamvu okungekho emthethweni nokungabi namaphepha aqondile amgunyaza ukuba seNingizimu Afrika.Kuvele ukuthi uBanda ubelokhu ethi ungowaseMozambique okuthe uma sekubhekisiswa amaphepha akhe, anesithombe esinanyathiselwe ngesandla, kwavela ukuthi ungowaseMalawi.Kwakubekelwe ukuthi kube izolo ukulalelwa kwesicelo sebheyili sikaBanda kodwa kwangenzeka.Lokhu kudalwe ukuthi walethwa isigubhukane kule nkantolo ngoLwesithathu olwedlule, emuva kokuthi kade evele okokuqala ngoMsombuluko.Yilapho okuthiwa wafike wayibonga khona ibheyili sekwengezwe amanye amacala kwathweswe wona. Icala libe selihlehliselwa u-Okthoba 4 nonyaka ukuze kuqhutshwe uphenyo.Kuvele ukuthi uMbuso ungase wengeze amanye amacala agcine esengu-15 kwazise bathathu abantu ababesendlini ngesikhathi bethelekelwa abasolwa.Kuthiwa amaphoyisa kumanje athungatha abanye abasolwa abane okuthiwa babekade benoBanda begila le migilingwane.Uzithola esobishini nje uBanda kungenxa yesigameko esenzeke emasontweni amabili edlule emzini oseWyebank, ePinetown.Kusolaka ukuthi bagqekeza umuzi bathumba owesifazane ophila nokukhubazeka bamphoqa ukuba athumele uR50 000 nge-app bemkhombe ngesibhamu.Kuthiwa phambilini umgilwa wake wabandakanyeka engozini yemoto eyamshiya ekhubazekile ehamba ngesihlalo esinamasondo.Kuvela nokuthi wabe esethola imali yesinxephezelo evela kwiRoad Accident Fund (RAF), isamba sayo esingaziwa."
    },
    {
        "content": "USEKHALELWE amasongo kaSigonyela owesilisa oneminyaka engu-19 obonakala kwivideo eshaya ngezimpama ugogo wakhe azawe phansi.Le video, ezungeza ezinkundleni zokuxhumana, ivuse umunyu, usizi nolaka kubantu.Okhulumela amaphoyisa kuzwelonke, uBrigadier Athlenda Mathe, uqinisekise ukuthi amaphoyisa aseWestern Cape abophe umsolwa.UBrig Mathe uthe umsolwa uthungathwe watholwa eWallecedene, eKraaifontein, ngoLwesithathu ebusuku.Uthe kulindeleke avele eNkantolo yeMantshi eBlue Downs ngecala lokushaya.Kunezithombe ezingaqinisekisiwe eziveza le ndoda ihlezi phansi iqimbile kwesingenhla imabokobo igxiza negazi.Kunemibhalo ethi umsolwa utholwe umphakathi wambeka isandla ngaphambi kokuthi kufike amaphoyisa ambopha.Kule video umgilwa nomsolwa basekhishini akucaci kahle ukuthi bakhuluma ngani. Umgilwa uphethe ibhodwe okuthi uma sebemshaye ngezimpama ezimbili zilandelana, ngesikhahe esewa phansi alidedele kuchitheke uphuthu oluphakathi kulona. Umgilwa ubuza ephindelela kumsolwa athi: “Luvo, undibulalela ntoni?” aphendule athi: “ndizokubulala”."
    },
    {
        "content": "ZIMKHALELE uFata webandla lamaRoma aKhatholika okuvela ukuthi ushaye ngesando ekhanda ilungu lebandla ngemuva kwengxabano.UFata esingeke silidalule igama lakhe okwamanje ungumholi wePherishi yaseKlaarwater, iSt Charles Lwanga okuyilapho isigameko esenzeke khona.Kuvela ukuthi lesi sigameko senzeke ngoMgqibelo emini kanti kuze kwangenelela obezosika utshani. Ilungu lebandla elilinyaziwe kuvela ukuthi linguthisha kwezinye zezikole. Ngaphambilini lalikade lisekomitini lezezimali kuyona le Pherishi kodwa lahoxa ngomunye unyaka. Kuyimanje kuvela ukuthi likhonza ebandleni eliseMontclair.Umthombo uveze ukuthi umgilwa ugasele emagcekeni esonto ngoMgqibelo kungazelele muntu.Kuthiwa ufike ngesikhathi uFata esamatasa ngaphakathi elathini elungiselela inkonzo yamasundu ebizokuba khona ngakusasa.Kuthiwa uFata ubevele esebenza ngesando ngoba kukhona abekulungisa ngoba kuzoba inkonzo enkulu ngeSonto. Kuthiwa esengaphakathi ufune incwadi kuFata okungacaci kahle ukuthi ngeyani.Kuthe uma uFata emtshela ukuthi akamlinde kancane, kwabonakala sengathi akakwamukeli lokho.Kuyavela ukuthi uFata umbuzile ukuthi kungani ezofuna usizo lwencwadi kwiPherishi angasakhonzi kuyona?Kuthiwa umgilwa uvuke ngolaka kwaphoqa ukuthi uFata amshiye angene  eSacrista.Kuthiwa ingxabano yabo iqhubekile lapho behilizisana ngamazwi kanti bagcine sebebambana ngezandla, umgilwa wagcina ngokuwa.UFata kuthiwa uzame ukumsabisa ngesando ngesikhathi evuka eqonda ngqo kuye. Ekuhilizisaneni kwabo, umgilwa ugcine eshayeka wopha ekhanda.Kuthiwa kube sekungena obesika utshani emnyango ngoba ezwa ukuthi kukhona ubugungqugungqu obukhona. Ilungu lebandla elikhulume neSolezwe lithe uFata ungumuntu othanda ukwenza izinto ngendlela yakudala, obekwenza ngayo amaKhatholika.Kuthiwa ngaphambi kwakhe bekukhoba uFata osemncane obenza kube nokushukuma ebandleni, enza izinto ngendlela yesimanje. Amakholwa kuthiwa abesejwayele leyo ndlela. Amanye amalungu aleli bandla aveze ukuthi akhathazekile ngalesi simo. Okhulumela amaphoyisa KwaZulu Natal, uColonel Robert Netshiunda usiqinisekisile lesi sigameko.Uthe amaphoyisa aseMariannhill aphenya icala lokuzama ukubulala.\"Kusolakala ukuthi owesilisa ulinyazwe kabuhlungu ngesando ekhanda nasesiphongweni,'' usho kanje."
    },
    {
        "content": "UPHUME esibhedlela waqonda esitokisini owesilisa odle ushevu nengane yakhe egcine ishonile.Lokhu kwenzeka ngo-Agasti 3, 2024, endaweni yaseKanana, ngaseKlerksdorp, eNorth West.Kubikwa ukuthi lo mlisa waba nengxabano nentombi yakhe engumama wezingane zakhe wafuna ngodli izingane zakhe ngayizolo.Yize umama wezingane waqale wanqaba nazo, wagcina esevuma, wayalela umalume wezingane ukuthi ahambe nazo.“Uyise wezingane wamukela izingane watshela umalume wazo ukuthi akahambe, umalume uhambe neyodwa ingane eneminyaka emine zasala ezimbili,” kusho okhulumela amaphoyisa aseNorth West.Lo mlisa akapholisanga maseko, washayela ucingo unina wezingane emtshela izinhlelo zakhe zokuphuza ushevu nalezi zingane. Kwathi kusenjalo lo wesifazane wathola ucingo oluvela kugogo wezingane emtshela ukuthi basendleleni eya esibhedlela ngenxa yomonakalo odalwe uyise wezingane.Kuvela ukuthi ingane eneminyaka esisishiyagalombili yasinda ngoba yanqaba ukuphuza ushevu, kanti le encane yona yayisesimweni esibucayi kakhulu yagcina ishonela esibhedlela. Umsolwa naye wasinda wakhululwa esibhedlela ngoLwesine, ngoSepthemba 4, kanti kuzokuba wusuku lokuboshwa kwakhe ngecala lokubulala."
    },
    {
        "content": "INHLANZI ishelwe amanzi kobefunelwa icala lokubulala umuntu eMzingazi, eRichards Bay, eboshwa yiphoyisa elimnike u-lift esebaleka eyobhaca.Indoda eneminyaka engu-19 kulindeleke ukuthi ivele eNkantolo yeMantshi yaseRichards Bay ngoLwesihlanu.Isolwa ngokugwaza ibulale uMnuz Khanya Mthembu ngeSonto. Ikhalelwe amasongo kaSigonyela ngoLwesithathu ebusuku.Okhulumela amaphoyisa KwaZulu-Natal, uColonel Robert Netshiunda elandisa uthe,  ngoLwesithathu ebusuku amaphoyisa asophikweni iRichards Bay Crime Prevention alunywe indlebe ngendoda ebikade isemgwaqeni ifuna u-lift.“Ubekade efuna u-lift eseMadlankala, eSikhaleni, efuna ukubaleka ayobhaca KwaNongoma. Kube sekuthunyelwa iphoyisa nemoto engabhaliwe lapho obekunomsolwa khona lafika lamnikeza u-lift,” kuchaza uNetshiunda.Kuthiwa iphoyisa liyishaye yazula imoto laqonda egaraji lokwetha uphethroli, lapho elibe selixhumana namanye amaphoyisa lihlaba umkhosi, afika wase eyaboshwa umsolwa.UNetshiunda uthe imininingwane esemaphoyiseni iveza ukuthi umsolwa nomgilwa babe nengxabano ethaveni.Kubikwa ukuthi ngesikhathi umgilwa esegoduka, ulandelwe umsolwa, ofike wamgwaza washona eduze kwenkundla yezemidlalo."
    },
    {
        "content": "U-ADVOCATE Thulani Mngomezulu ngoMsombuluko, unikwe amasonto amathathu ukuba abuyekeze ubufakazi obungamakhasi angu-9 000 ecaleni lokubulawa kukaSenzo Meyiwa.Leli cala liqulwa eNkantolo eNkulu yasePitoli ehleli ePamridge lapho kulalelwe khona ubufakazi ngokudutshulwa kubulawe isihlabani sebhola kubo kaKelly Khumalo eVosloorus.Ijaji, uRatha Mokgoatlheng unqume ukuthi icala alibuyele enkantolo ngo-Ephreli 15, sekwedlule nekhefu lezinkantolo lamasonto amabili okuthiwe lizoqala ngoLwesine.Udaba lokuthi uMngomezulu, ongummeli kammangalelwa wokuqala, uMuzikawukhulelwa Sibiya noBongani Ntanzi udinga isikhathi sokubuyekeza lobu bufakazi luvezwe uMshushisi woMbuso u-Adv George Baloyi.“Uzakwethu udinga isikhathi sokuthi abuyekeze ubufakazi obethuliwe ngaphambi kokuthi kuqale ukulalelwa kobufakazi obuthinta ukugonyuluka kwabanye babamangalelwa,” kuveza uBaloyi.UBaloyi uqhube wakhumbuza inkantolo ukuthi uMngomezulu uqale umsebenzi wokumela abasolwa ngasekupheleni konyaka odlule lapho ebese kulalelwe khona lobu bufakazi uSibiya noNtanzi abazininda kubo ngecala lokubulala uMeyiwa.“Kusamele ngibubuyekeze bese ngibuqhathanisa nobukaMangena (Lt-Col Chris) nobabanye ongoti ababili bokuhlolwa kwezibhamu. Uma singabuya ngo-Ephreli 15, ngizobe sengikulungele ukuthi siqhubeke,” kusho uMngomezulu.UMangena naye ungungoti wokuhlola izibhamu kanti ngesikhathi efakaza nyakenye, waveza ukuthi isibhamu esatholwa kummangalelwa wesithathu kuleli cala uMthobisi Mncube, yiso okwadutshulwa ngaso uMeyiwa.Ubufakazi bukaMangena bamiswa ngesikhathi abameli becela ukuletha owabo ungoti (ozimele).Ngaphambi kwalokho, uMngomezulu uphose imibuzo kufakazi uSuperintendent Chupye Christopher Matlou, ebiqhakambisa iphuzu lokuthi ngeke ame ngesihloko, athi uSibiya wayehlala eGauteng ngonyaka okwabulawa ngawo uMeyiwa.UMatlou ungungoti we-Electronic National Administration Traffic Information System kanti ungumphenyi we-Road Traffic Management Corporation (RTMC).UMatlou ngoLwesihlanu wayekade ethule ubufakazi bokuthi uSibiya wayehlala eGauteng phakathi kuka-2013 no-2015.Lokhu uMatlou uveze ukuthi ukusho ngoba uSibiya wabhala iLearner’s License yakhe ezikhungweni ezimbili eGauteng.UMngomezulu ephikisa lokhu uthe uSibiya wayeye agibele esuka kubo eMahlabathini KwaZulu-Natal aye eGauteng uma eyokwenza lokhu.UMatlou uphikise ngelithi ngokomthetho, uma umuntu ebhala iLearner’s noma ilayisense, kufanele ayibhalele esikhungweni esakhele indawo ahlala kuyo ngokugcwele.Nokho uMngomezulu washaya phansi ngonyawo wathi ukufaka kukaSibiya ikheli lalapho okwakuhlala khona umalume wakhe, kwakungachazi ukuthi wayehlala kulo ngokugcwele, yena wayelokhu egibela uma eyobhala."
    },
    {
        "content": "UNGOTI wamaselula uLieutenant Colonel Gideon Gouws ecaleni lokufa kukaSenzo Meyiwa, uveze ubufakazi obulahla ummangalelwa wesibili uBongani Ntanzi.UMeyiwa owayeyisilomo se-Orlando Pirates neBafana Bafana, wadutshulwa wabulawa ekubo kaKelly Khumalo eVosloorus, eGauteng ngo-2014.Bahlanu abalisa abashushiswayo, icala lisesigabeni lapho uMbuso wethula khona ubufakazi ozimisele ukugojela ngabo abamangalelwa. Kufundwa ubufakazi bamaselula obuveza ukuxhumana kwabo ngaphambi nangemuva kwesigameko.UGouws weneke ubufakazi bokuthi iselula kaNtanzi yayidonsa eduze kwesiteshi samaphoyisa eVillieria, ePitoli lapho ayetoke khona. Phambilini uNtanzi waphika ukuthi watholwa neselula esesitokisini.UGouws uthe iselula yasebenza ngesikhathi idonsa ngasesitokisini okwakuvalelwe kusona uNtanzi. Kuvela ukuthi kunezithombe zephephandaba elalishicilele udaba lwecala lokufa kukaMeyiwa ezabukwa kwiselula eyatholwa kuNtanzi.“ Izithombe zavulwa zahlelwa kabusha ngo-9 ebusuku, kunesithombe sephephandaba esikhuluma ngaleli cala esavulwa sahlelwa kabusha sekwedlule umzuzu kushaye u-9 ebusuku,’’ kusho uGouws.Phambilini iphoyisa uSergeant Vusumuzi Mogane wethula ubufakazi bokuthi wathola uNtanzi ephethe iselula esitokisini emuva kokulunywa indlebe ngayo.Ummeli kaNtanzi u-Advocate Thulani Mngomezulu wathi ikhasimende lakhe liyakuphika ukuthi latholwa neselula. UMngomezulu wathi iselula kaNtanzi yayikade ithathwe amaphoyisa ngesikhathi eboshwa.Kuvela ukuthi uNtanzi watholwa neselula ngoFebhuwari 2021 esitokisini eyishutheke ezingutsheni zakhe zokulala. Kuvela ukuthi ngaphambi kwalokho iselula yayikade idonsa eQueenswood, ePitoli nokuyindawo esondelene nesiteshi samaphoyisa ayevalelwe kusona uNtanzi.Abamangalelwa bebebukeka bebulandela ngokuzimisela ubufakazi bephethe nebhuku bebhala belalele ngokucophelela. Bebebuye bahlanganise amakhanda sengathi babhunga okuthile sabantu abqhathanisa lokhu okwethulwayo. Kuthe kusaqhubeka lobu bufakazi kwasukuma abameli besola uMbuso ngokuxova ubufakazi. Kuphikiswane ngalokho kwase kuvela ukuthi sekuvele kushaye isikhathi sokuguqa kwecala. UMbuso uthembise ukulungisa lokhu abebekhala ngakho abameli.Kulindeleke ukuthi kuqhutshekwe namuhla kulalelwe ubufakazi bukangoti wamaselula."
    },
    {
        "content": "BAHLELI lubhojozi abantu baKwaDlangezwa eMpangeni abathi izigebengu zizenzela umathanda, zingena ezindlini zibambe inkunzi zibuye zidlwengule. Lokhu kuvezwe yilungu lomphakathi elicele ukuthi igama lalo lingadalulwa ngokwesabela impilo yalo.Lithe izigebengu zingena ezindlini zigcweleze abantu, kokunye zibahlasele bezihambela emgwaqweni.Liveze ukuthi kubo, izigebengu zingene kabili esontweni elilodwa zadala umonakalo ogcine udlula nomphefumulo womuntu, kwaba khona nodlwengulwayo.“Ngo-Ephreli 4, zingene zashaya ilungu lomndeni ngensimbi, lashona ngoLwesihlanu,” kusho ilungu.Lilandisa ngokwenzeke ngosuku lwesigameko, lithe abasolwa bakhahlele isicabha sendlu kamufi maqede zambamba zambopha ngentambo, zamvala umlomo nge-salotape.“Ziqoqe yonke impahla endlini, maqede zamqhuba ukuthi aye endlini elala ugogo. Nakhona zifike zamshaya ugogo zifuna ngodli imali, zazama nokumdlwengula,” kusho ilungu.Liqhube lathi umufi uhlaselwe khona lapho, washaywa ngensimbi ekhanda, walimala.Udalule ukuthi nasendlini elala ugogo ikhona impahla ethathiwe.Uthe umufi nakuba eyisiwe emtholampilo kodwa akalaliswanga, watishwa wadedelwa.“Sibona ukuthi waba mkhulu umonakalo wokushaywa ngoba uvele wathulela embhedeni lapho abethi usazohlala khona izinsukwana ngenxa yokwanda kwezigameko zobugebengu,” kusho ilungu.Eqhubeka uveze ukuthi ngoMashi 31, kudlwengulwe ilungu lomndeni elineminyaka engu-14, kwathi elinye lahlukunyezwa ngokocansi.Kulesi sigameko, kuthiwa abagilwa babelele bodwa endlini enkulu ngesikhathi amanye amalungu omndeni esilisa asekhulakhulile, elele ezindlini zawo ezingaphandle.“Babona ngabantu sebegcwele indlu, bebasabisa ngommese nangesibhamu abebekuphethe, bebatshela ukuthi uma beke bathi nkente, bazobabulala,” kusho ilungu.Lithe nakulesi sigameko kuphinde kwathathwa nezinye izimpahla.Liveze ukuthi bafuna kungenelele izinhlaka ezilwa nobugebengu nenkosi yendawo, ukuze kwehle ubugebengu.Kwenzeka lokhu nje nezitshudeni zaseNyuvesi yaseZululand (Ongoye) nazo zihlaliswe lubhojozi yizigebengu ezibizwa ngamadabuka ezeba kwasani.NgoLwesihlanu kubulawe obeqapha imiqasho okuhlala kuyo izitshudeni, kwabulawa lona wesilisa, kwebiwa ama-laptop namaselula.Okhulumela amaphoyisa KwaZulu-Natal uColonel Robert Netshiunda, uthe amaphoyisa aseMthunzini asebophe owesilisa (43) ngecala lokugqekeza, elokudlwengula nawokuhlukumeza ngokocansi.“Uvele ngo-Ephreli 2, icala lahlehliselwa u-Ephreli 9. Idokodo lidluliselwe ophikweni oluphenya amacala odlame lwasekhaya, ukuvikeleka kwezingane namacala ocansi eMpangeni,” kusho uNetshiunda."
    },
    {
        "content": "UTHOLWE eshonile esitokisini, esiteshini samaphoyisa eBhekithemba, eMlaza obesolwa ngokubulala ngesihluku unina wengane yakhe enezinyanga eziyisikhombisa, oboshwe ngesonto eledlule okukholakala ukuthi uzilengisile.Isidumbu sikaMnuz Sboniso Chamane (27) waseMlaza Kwa-H, sitholwe ngoMgqibelo emva kosuku zimkhalele, ubefunwa amaphoyisa ngecala lokubulala uNksz Simangele Dlamini (23) obeyisinqandamathe sakhe okuthiwa bese simala, esigamekweni esenzeke emasontweni amabili edlule.Kwi- akhawunti ku-Facebook okukholakala ukuthi eyakhe enegama lika-Sboniso Sbo, bese enamathelise umbhalo esola abamgxeka ngokubulala umufi ngokuthanda ukungena izinto ekubeni bengazi ukuthi kuqalephi, esonga ngokuzibulala.Kubhalwe kanje:“Ingane besihlala nayo sithandana kamnandi inkinga besihlushwa umndeni wakhe uthanda ukungena izindaba zethu. Bamfide wafideka naye, bengimthanda futhi namanje ngisamthanda ukuthi nje kwenzeka ngendlela engingayiqondi ngiyazisola manje.  Ngizozibulala maduze nami ngimlandele bese ninameka kule nkundla, lindani-ke nizozwa khona nizojabula.” kubhalwe kanje Ngokusho komthombo weSolezwe, umsolwa uboshwe ebhace  ekhabonina KwaMaphumulo.Unina kaSimangele, uNksz Duduzile Dlamini elandisa, uthe umsolwa nomgilwa bebehlala ndawonye kubo kamsolwa, okuthe uma indodakazi yakhe inquma ukubuyela ekhaya, isoka layo lagana unwabu.“Ungifake ezindlekweni engingazi ukuthi ngiyophuma kanjani kuzona.  Ngengane yami iyinhle kanje.   Kuyimanje  isesemakhazeni kufanele ngabe ingcwatshwe ngesonto eledlule, kodwa aginayo nemali yokungcwaba  Ngethembele emalini efakwa esosweni ukuqongelela izindleko. Okungizwisa ubuhlungu kakhulu  yingane ayishiyile ngoba ibisancela kunina, ngizoyithathaphi kwamali yobisi?” ebalisa.Uthe umsolwa ubengaqali ukushaya indodakazi yakhe njengoba  phambilini ike yangeniswa egunjini labagula kakhulu esibhedlela ilimele emva kokushaywa wuyena kanzima, kodwa kwathiwa imindeni ayixoxe okwagcina kungenzekanga. Uthe usola ukuthi umsolwa ubeyidlisile indodakazi yakhe ngoba beyingezwa mshini ngaye okuthe uma eyibuyisela ekhaya eyiphalazisa kwasa inkungu yamala, ibulawa nje bese kuphele amasonto amathathu yabuyela ekhaya,Ikhansela lendawo uMnuz Mhlengi Shinga oveze ukuthi uyihambele yomibili imindeni eyobhonga emswanini, ukhale ngokwanda kwezigameko zokubulawa kwabesifazane bebulwa yizinqandamathe zabo. “Okunye esibona ukuthi kuyimbangela yalezi zigameko, ukusetshenziswa kakhulu kotshwala. Lesi sigameko silamana eduze nesinye esifanayo esenzeke khona endaweni okutholakale ukuthi owesilisa wayephuze utshwala bezandla ngesikhathi enza isigameko.  Sifisa  uNgqongqoshe wamaPhoyisa uMnuz Bheki Cele aqinise umkhankaso wokuvalwa kwezindawo ezidayisa utshwala ngokungekho emthethweni,” kusho uShinga.Imizamo yokuthola inombolo yelungu lomndeni kaChamane ayiphumelelanga kwaze kwashaya isikhathi sokushicilela. Okhuluma amaphoyisa KwaZulu-Natal uColonel Robert Netshiunda, uthe amaphoyisa aseBhekithemba avule idokodo lophenyo, emva lokuthi umsolwa obeboshelwe icala lokubulala etholwe eshonile esitokisini. Uthe imbangela yokufa kwakhe ayikaziwa okwamanje."
    },
    {
        "content": "KUBOSHWE indoda esolwa ngokunquma umakhelwane kade kubangwa ukunqamula egcekeni, isidumbu sakhe kuthiwa sitholwe abazingeli siphonswe emfuleni ngoMsombuluko, esigamekweni esenzeke eBethany, eBergville ngempelasonto.Umsolwa oneminyaka engu-22 uvele eNkantolo yeMantshi yaseBergville ngoLwesithathu. Eboshwa, kuthiwa ucele ikhansela  limhambise emaphoyiseni,  esaba ulaka lomphakathi kwazise  bese zikhona izinsolo zokuthi uyazi ngokufa kukaNksz Karabo Kubheka (21), okuvela ukuthi  ubegcine ukubonwa ngoMgqibelo. Isidumbu sakhe kuthiwa sitholwe sintanta emfuleni iNconcosi ngabafana abebezingela.Ngokulandisa kukaMnuz Themba ‘Tiza’ Khoza oyikhansela elihambise umsolwa emaphoyiseni, uthole umbiko ovela kubo kamsolwa obuthi ufisa amphelezele amyise emaphoyiseni, walandisa ngakho konke akwenzile.“Uthe entathakusa ngeSonto ubephuma endaweni yokucima ukoma ngesikhathi enqamula egcekeni lakubo kamgilwa.  Umgilwa akathandanga baxabana embuza ukuthi unqamulelani egcekeni lakubo ngabo-2 ekuseni kangaka, uzothakatha yini, okuyinto emdinile umsolwa waqonda kubo wayolanda ummese.  Ebuya, uhlangane nomgilwa ebuyela esitolo lapho ebephuza khona, njengoba naye kuthiwa ubeziphuzela kwenye indawo, wamfukula wehlela naye ngasemfuleni okuyilapho afike wamgwaza khona wazama nokumnquma, isidumbu sakhe wasiphonsa emfuleni,” kulandisa ikhansela.Lithe bekungakabikho okusolisayo ngokunyamalala komgilwa kwaze kwaba isidumbu sakhe sitholwa abafana, kwaqala kwasoleka ukuthi kungenzeka ukuthi uyazi ngokunyamalala kwakhe.UKhoza uthe ngokuqonda ububi besigameko, usukumele phezulu ukuqinisekisa ukuthi umsolwa uyamhambisa yena mathupha, kanti uveze ukuthi izigameko zobugebengu ziyinto esiqala ukwanda kule ndawo.Imizamo yokuthola umndeni kamgilwa ayiphumelelanga njengoba kuvele ukuthi uhlala nesalukazi esinguninakhulu kanti abakubo bakwenye indawo.Okhulumela amaphoyisa KwaZulu-Natal uConstable Thenjiswa Ngcobo, uthe kuboshwe owesilisa oneminyaka engu-22 ngecala lokubulala, kanti uvele enkantolo ngoLwesithathu. "
    },
    {
        "content": "EZOMHLABA: Kubikwa ukuthi ubesekhathele ukucefezelwa ngokuganwa owesilisa obulale umakhelwane wakhe obehlezi ebuza ukuthi uganwa nini njengoba esena-45 kodwa lutho umalokazana.Ngokwemibiko yabezindaba e-Indonasia, lesi sehlo senzeke ngomhla ka-29 Julayi nonyaka eeTapanili eNorth Sumatra lapho umsolwa uParlindungan Siregar, 45, ehlasele umakhelwane wakhe u-Asgim Irianto, 60, emqqema ngepulangwe ekhanda.Ukhomishana wamaphoyisa uMaria Marpaung uthi umgilwa waphuma wabaleka ngemuva kokuhlaselwa uSiregar kodwa wawa, umsolwa waqhubeka nokumshaya kwaze kwangenelela abanye omakhelwane balamula.“Umgilwa waphuthunyiswa esibhedlela esiseduze nokuyilapho ashonela khona. Umsolwa ulivumile icala ngesikhathi eboshwa ngemuva kwesigameko,” kusho uMarpaung."
    },
    {
        "content": "UKHALA ngokungasukunyelwa kwenkinga yokudlebekela kwezigebengu usomabhizinisi waseMgungundlovu, obhekene nenkinga yokugqekezelwa izikhawu eziningi, kucekelwe phansi impahla nengqalasizinda yokusebenza ebhizinisini lakhe.UMnuz Bongani Zuma wase-Unit 2, eMbali, uthi ibhizinisi lakhe liqashisa ngezindawo zokusebenzela kwabenza amabhizinisi ehlukene okubalwa ukucwala ikhanda, awabathungayo nabadayisa ukudla nemikhiqizo eyahlukene.Nokho ukuthula akakutholi ngenxa yokwanda kwezigameko zokucekelwa phansi kwempahla yamakhasimende akhe, okuba nomthelela omubi njengoba kuwaxosha, abone kungaphephile ezigebengwini.“Lezi zigameko ziqale ukwenzeka ngabo-2022, lapho ebesifika khona ekuseni kugqekeziwe futhi kucekelwe phansi impahla yamakhasimende ami. Sekwaba yinsakavukela njengoba kungapheli isikhathi esingakanani, kuphinde kwenzeke. “Kwala ngisho ngibika kaningi emaphoyiseni, akukho mehluko futhi akukho muntu oboshwayo. Inkinga yami wukuthi anginawo amandla okuqasha abaqaphi ebhizinisini, yingakho kubiyiwe kodwa izigebengu ziyangena, zimoshe konke,” kulanda uZuma.Uthe le ndawo ayivula ngo-2013, inezakhiwo eziwu-9 eziwusizo kakhulu emphakathini ngoba zenza kube lula kosomabhizinisi asabafufusa abaqashe kuyena ukusebenzela futhi iwukuphela kwendlela aziphilisa ngayo nezingane zakhe eziyisithupha.Uthe kuyamkhathaza kakhulu konke lokhu, ikakhulu ngoba ubona kungekho okwenziwa wumthetho ukunqanda inkinga abhekene nayo, wathi kugcine ukugqekezwa ngoMeyi nonyaka ebhizinisini.Kuthintwa okhulumela amaphoyisa esifundazweni, uColonel Robert Netshiunda, uqinisesike ukuthi amaphoyisa ayazi ngezinye zezigameko ezibikwa wuZuma. “Amacala obugebengu obuhleliwe bokweba impahla nokukhomba ngesibhamu abikwa esiteshini samaphoyisa ePlessislaer ukuthi kuphenywe ngezigameko ezenzeka ngoMashi 27 wango-2022 nangoFebhuwari 17 wango-2024, nokho akukaze kuboshwe muntu ngazo,” kusho uNetshiunda."
    },
    {
        "content": "BASOLA ukuthi ubulawe ukushumpulwa umphambili owesilisa waKwaDumisa eMzinto, isidumbu sakhe esitholakale emzini abewugada, ngoMsombuluko.UMnuz Mduduzi Mkhize (42) kuthiwa utholwe umfowabo ephaseji lendlu, izinyawo zakhe zingaphakathi egunjini lokugeza, sekuphele izinsuku ezintathu engabonakali.Ekhuluma neSolezwe izolo umfowabo, uMnuz Nkanyiso Ngongoma. uthe umuzi okubulawelwe kuwo umufi owezihlobo ezizinze eThekwini ngokomsebenzi, ezazicele ukuthi azigadele wona.Uthe belungapheli usuku engezanga kubo ezobabona noma ezobheka okuya ngasethunjini.“Utholwe yimi emva kokuqaphela ukuthi sekuphele izinsuku ezintathu engezi ukuzosibheka ekhaya sinesalukazi sethu njengenjwayelo. Ngithe uma ngifika khona, ngaqaphela ukuthi umsakazo nethelevishini bekukhalela phezulu. Ngimumemezile, lutho ukusabela,” kulandisa uNgongoma.Uqhube wathi uze waphusha umnyango, wabona ukhiye obujikijelwe kude, wawuqhweba ngenduku, ukuze akwazi ukuvula, angene.“Ngiqaphele ukuthi umsakazo nethelevishini bekukhushulwe i-volume yaze yafika ekugcineni,” kulandisa uNgongoma.Uqhube wathi ngaphambi kokuba azithele phezu kwesidumbu sikamfowabo, uqale wakhangwa ngamabhodlela otshwala, amanye esele nobuwuhhafu.UNgongoma uthe ngesikhathi eqhubeka ngephaseji, uzithele kumfowabo elinyaziwe.“Ibisekhona impintshisi egcwele igazi, engikholwa ukuthi yiyo esetshenzisiwe ngesikhathi ebulawa. Umphambili wakhe ubungekho, bahambe nawo,” kusho uNgongoma.Uthe okunye akuqaphele iphuphusi elingatheni ekhanda likamufi, athe akakholwa ukuthi libe nomthelela ekufeni kwakhe.Uthe abanalo ulwazi lokuthi ubulawe nini phakathi kwalezi zinsuku angezanga ngazo ekhaya baze banquma ukuyombheka.Uthe okunye okubadidayo ukuthi yisiphi lesi sitha abesenaso, esikhethe ukumbulala ngesihluku esingaka njengoba bemazi njengomuntu ongesona isixhwanguxhwangu.“Akasiye nomuntu okhonze abantu noma abangani. Ubezikhonzele ukuchitha isikhathi nathi siwumndeni, engesilo novanzi. Manje siyadideka ukuthi ubani lo omenzakalise ngesihluku esinje, edinwa yini?,” kusho uNgongoma.Ikhansela lendawo, uMnuz Mandlenkosi Phungula, lithe umphakathi usovalweni njengoba sikhona esinye isigameko esicishe sifane nalesi esenzeke emasontweni amathathu edlule.“Nakuso kwangenelwa umuntu endlini, wabulawa, wakopolotwa amehlo. Nakuso kwaficwa umsakazo ukhalela phezulu, kusho ukuthi lo muntu usuke engafuni kuzwakale abagilwa bekhala. Umphakathi ukhathazwa ukuthi awazi noma indawo isinomalugaju yini,” kusho uPhungula.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseSawoti aphenya icala lokubulala kulandela isigameko sokusokutholwa kowesilisa ebulewe ngoMsombuluko.“Isidumbu sikamgilwa sitholwe phansi egumbini lokugeza,” kusho Netshiunda."
    },
    {
        "content": "BASOLA ukuthi ubemyenga unina wezingane zakhe uma ethi akazogubha usuku lwakhe lokuzalwa emqashweni wakhe oseLusaka, eMawoti, eNanda, ngoMgqibelo, owesilisa ongumpheki okuthiwa ugcine embulala ngeSonto.UNksz Mbali Makokone (29) wakhona endaweni kuthiwa utholwe efile ngaphakathi emqashweni kamsolwa anezingane ezimibili naye, eneminyaka emibili neyisithupha.Kuthiwa ngesikhathi kufika amaphoyisa, umsolwa uficwe ezidlela inyama eduze kwesidumbu esazidlubhe ziphelele izingubo ezinegazi abezigqoke ngesikhathi ebulala umufi.Uthe ngesikhathi eseboshwa, utshele amaphoyisa ukuthi awamnike isikhathi agqoke izingubo ezifudumalayo ngoba kuyabanda esitokisini.Kuthiwa endaweni yesigameko bekukhona isitini esigcwele igazi, umufi enenxeba lokugwazwa emqaleni, nezibazi zokuklinywa.Isihlobo sikamufi esicele ukungadalulwa silandisa ngesigameko sithe, baqale baxakwa ukufika kwezingane zikamufi kubo ekuseni, zihamba zibambene ngezandla.“Sithe uma sizibuza ukuthi kwenzenjani zafika zodwa, endala yathi uyise uzinike u-R10 wathi azihambe ziyothenga esitolo bese ziza ekhaya. Ibe isisho nokuthi uyise ubemshaya unina,” kusho isihlobo.Siqhube sathi abazange banake ukuthi konakele njengoba bese kujwayelekile ukuthi umsolwa amshaye umufi.Uthe bathuke sekungena ucingo lwesihlobo sithi asihambe siyobheka ukuthi konke kuhamba kahle yini kumufi emqashweni kamsolwa ngoba uqeda kuthola ucingo lwakhe, ethi awuze umndeni wakhe uzomthatha.“Umama uhambe waya khona, wafica umshophi. Nathi size kamumva safica kugcwele abantu egcekeni, abanye bezobuka, abanye bebevele bekhona njengoba uMbali ebegubha usuku lwakhe lokuzalwa,” kusho isihlobo.Uthe abakutholile ukuthi kugujwe umsolwa engekho, eye emsebenzini.Uqhube wathi ubuye ezintatha, wafika abantu begcwele igceke kuphuzwa, wakhombisa ukunengeka yize engashongo lutho.“Sizwa kuthiwa ekuseni umsolwa nomufi baphelezele omunye umngani kamufi esegoduka. Kuthiwa akuphelanga sikhathi esingakanani sebebuyile, waqala wamshaya endlini,” kusho isihlobo.Uthe okubaphathe kabi ukuthi umufi ubulawe kukhona abantu egcekeni kanjalo nomakhelwane abaseduze, okukhona kubo ngisho nabesilisa kodwa bonke abakwazanga ukusiza.Uthe umufi ubulawa nje ubenezinsuku ezintathu ebuye ekhaya emva kokuxoshwa umsolwa abehlala nye emqashweni.“Kuthe uma sekusondela usuku lwakhe lokuzalwa, wamncenga ukuthi eze  emqashweni wakhe. Sesibona sengathi ubevele ehlele ukumbulala ngoba umbiza nje ubazi ukuthi baxabene, wajika wahamba wayosebenza, wambulala emva kwamahora ambalwa ebuye emsebenzini,” kusho isihlobo.Uthe bafuna ubulungiswa ngobulwane abenzile.Okhulumela amaphoyisa KwaZulu-Nata,l uConstable Thenjiswa Ngcobo, uthe amaphoyisa abophe owesilisa oneminyaka engu-38 emva kokuthi owesifazane oneminyaka engu-29 etholwe efile ngeSonto eLusaka.“Umufi ubenezibazi eziningi zokulimala emzimbeni. Umsolwa bekulindeleke ukuthi avele eNkantolo yaseNtuzuma ngoLwesibili. Imbangela yokubulala ayikaziwa,” kusho uConst Ngcobo."
    },
    {
        "content": "IFOLOSA ngoSihlalo wayo i-ANC KwaZulu-Natal, uMnuz Sboniso Duma, kwabazojutshelwa esiShayamthetho sesifundazwe ngemuva kokhetho.UDuma ulandelwa ohlwini yiPhini lakhe, uNksz Nomagugu Simelane onguMphathiswa wezeMpilo, alandelwe nguMnuz Sipho Hlomuka iPhini likaNobhala jikelele, kuthi uMphathiswa wezeMfundo, uNkk Mbali Frazer, alale endaweni yesine. UNdunankulu Nomusa Dube-Ncube, ngokohlu olukhishwe yi-ANC, ulele endaweni ka-31.Okuqaphelekile ngukuthi usihlalo we-ANC eThekwini, uNkk Zandile Gumede, akekho ohlwini njengoba esahamba amacala.UNksz Sizophila Mkhize oke wahola iCosas ulele endaweni yesihlanu, kuthi uNkk Hlengiwe Mavimbela usendaweni yesithupha.Ngokwalolu luhlu, uSomlomo wesiShayamthetho ulele endaweni yesishiyagalombili, uDkt Ntuthuko Mahlaba uMgcinimafa we-ANC esifundazweni, usendaweni yesishiyagalolunye.OwayenguMphathiswa wezeMfundo, uMnuz Mthandeni Dlungwane, yena ulele endaweni ka-10, kuthi imeya yaseHarry Gwala, uMnuz Zamo Nxumalo, isendaweni ka-11.UMnuz Mike Mabuyakhulu ukhuza ibuya esiShayamthetho uma le nhlangano ithola amavoti enele njengoba elele endaweni ka-63. UMabuyakhulu owayephethe uMnyango wezokuThuthukiswa koMnotho, wacela ukuma kuyona yonke into eyayithinta i-ANC ngoba kwakunophenyo olwaluqhubeka olwagcina lumkhiphe phambili, mayelana nomunye wemicimbi wokwenza iJazz.OwayenguMphathiswa wezokuHlaliswa kwaBantu esifundazweni, uMnuz Jomo Sibiya, yena uphakanyiswe ukuthi aye ePhalamende ngemuva kokhetho.USibiya ongomunye wabaluleka uMengameli Cyril Ramaphosa, wakhishwa esikhundleni sokuba ngumphathiswa esifundazweni emuva kokungena kobuholi obusha be-ANC, okumanje buholwa nguDuma.Abanye abantu abaya ePhalamende oNkk Nomalungelo Gina, iPhini likaNgqongqoshe wezoHwebo. Abanye abaholi ababuyayo uDkt Zweli Mkhize, oke waba ngungqongqoshe wezeMpilo kuleli.UDkt Sibongiseni Dhlomo ngomunye wabakhuza ibuya, njengoba eyiPhini likaNgqongqoshe wezeMpilo.Abanye abakhona kulolu luhlu, kubalwa ilungu lePhalamende uMnuz Sdumo Dlamini, uMnuz Edwin Mkhize onguNobhala weCosatu esifundazweni.UNksz Bathabile Dlamini oke waba ngungqongqoshe wezeNhlalakahle ngomunye okuphakanyiswe igama lakhe ukuthi aye ePhalamende.Oke wakhulumela i-ANC esifundazweni, uMnuz Nhlakanipho Ntombela, uvela ohlwini oluya esiShayamthetho, noluya ePhalamende.UMnuz Lucky Moloi, umyeni kaMphathishwa wezokuBusa ngokuBambisana neziNdaba zoMdabu, uNkk Bongi Sithole-Moloi naye obuyayo, ungenile ohlwini lwabaya esiShayamthetho. Abangekho ohlwini kubalwa uMphathiswa wezokuHlaliswa kwaBantu, uMnuz Sipho “KK” Nkosi, nozakwabo wezezokuThuthukiswa koMphakathi, uNkk Nonhlanhla Khoza, abaveza ukuthi sebethi khumu.UNobhalaJjikelele uMnuz Fikile Mbalula ekhuluma nabezindaba izolo, uthe uyabathemba bonke abajutshelwe ukumela le nhlangano.Uthe ohlwini kukhona intsha, abantu abanamava kanjalo nabaphila nokukhubazeka okubalwa nabathandana nobulili obufana nobabo.Uveze ukuthi kunemigomo abajutshiwe obekumele bahlangabezane nayo, wathi bekudingeka iziqu futhi kungabi umuntu oseke walahlwa amacala."
    },
    {
        "content": "SIBUYELE ekhaya singenamyocu isitshudeni saseBerea Tech obekubikwe ngeledlule ukuthi sekuphele izinsuku sinyamalale endaweni yobumnandi iLondon On 75, Kwa-L KwaMashu.U-Amile Khambule waseMbumbulu kuthiwa ubuyele kubo ngoLwesithathu ntambama.Wayekade ehambe kubo ngo-Agasti 3, ethi uya ebanganini bakhe eVerulam.Ugogo wakhe, uNkk Patience Khambule ekhuluma neSolezwe izolo ukuqinisekisile ukubuya kuka-Amile, wathi umfice ezihlalele ekhaya ebusuku ngoLwesithathu ebuya emsebenzini. UNkk Khambule ubezwakala ukuthi sisamdinile isenzo somzukulu wakhe sokuhamba izinsuku ekhaya engabuyi.“Ngithe uma ngimfica ngambuza ukuthi uvelaphi, wathi ubesazihlalele ebumnandini. Ingidinile le ngane. Namanje ayikho into etheni esengiyikhulumile nayo. Akuvumi nje ngikhulume naye,” kusho uNkk Khambule.Uthe akwenza emva kokubuya kwakhe, wamthatha wamyisa esiteshini samaphoyisa eMbumbulu ukuze ayotshela amaphoyisa ukuthi usebuyile kwamathanda nhliziyo.Uthe wabikela amaphoyisa ngokunyamalala kuka-Amile ngoba ekhathazekile, kwazise izigameko zokunyamalala kwabesifazane ziyathusa kulezi zinsuku.“Ngangizothini ukungawabikeli amaphoyisa, umuntu engabuyi ngosuku ayethe uzobuya ngalo? Nokho ungifundise isifundo sokuthi uma ephinda elahleka, ngingabe ngisazihlupha,” kusho uNkk Khambule obabaze ukuthi akazi ukuthi umuntu onjani ohlala ebumnandini izinsuku ngezinsuku engagoduki.Ethintwa u-Amile uphendule ngelithi yena ubengalahlekile, wathi iselula yakhe ebilahlekile.Ebuzwa ukuthi iselula yatholwa kumngani nje, owathi umnike yona ngo-Agasti 3, maqede wanyamalala, akabange esezwakala ukuthi uphendula uthini, kuhixiza i-network.Wethembisile ukuthi uzoyiphendula imibuzo Isolezwe elizoyithumela ku-WhatsApp, nokugcine kungenzekanga njengoba ewuzibile umyalezo awuthunyelwe.Isolezwe lalaziswe umnikazi weLondon, uMnuz Xolani Mabanga ngoLwesine ekuseni ukuthi u-Amile ubuyele ekhaya ephephile. Ethintwa izolo uthe okubajabulisayo bona ukuthi u-Amile ubuyele ekhaya ephephile ikakhulukazi njengoba imibiko ebisabalele ibithi uduke endaweni yabo yobumnandi.Uthe imibiko yokunyamalala kwabantu endaweni yobumnandi ibuye ihluphe ngoba uthola ukuthi umuntu usuke engadukile, kodwa ezihlalele, engafuni ukugoduka."
    },
    {
        "content": "USIBANGE nomholi we-EFF isikhundla sokuba wumengameli wezwe kulokhu uMnuz Cyril Ramaphosa ogcine ephinda ekhethwa waba ngumengameli wezwe ihlandla lesibili. IPhalamende lihlale umhlangano wokuqala eKapa lakhetha uNkk Thoko Didiza kwesikaSomlomo. UNkk Didiza wehlule uNksz Veronica Mente onguSihlalo we-EFF kuzwelonke nobephakanyiselwe kwesikasomlomo. Amalungu akhethe uDkt Annelie Lotriet we-DA kwesePhini likaSomlomo eginqa uMnuz Vuyolwethu Zungula we-ATM naye obephakanyisiwe.IPhalamende ebelihlala lingelesikhombisa kusukela ngo-1994 ngesikhathi izwe liphuma kuhulumeni wobandlululo kungenwa kowentando yeningi.Ukuhlala kwePhalamende kuqale kwenganyelwa yiNhloko yamaJaji kuleli iJaji uRaymond Zondo yase iphosa izintambo kuSomlomo uNkk Didiza. UMengameli ukhethwe selishonile ilanga ebusuku ngenxa yokuhamba kancane kohlelo.Ukukhethwa kukahulumeni omusha kuwumphumela wohulumeni wobumbano lweANC, DA ne-IFP.I-ANC ebiphethe izwe iminyaka engu-30 ingene ehlazweni ihluleka wukubuyela emandleni nokuphoqe ukuthi ihambe ifongqa isigqoko ixoxa namaqembu.Kuthe kusahleli umhlangano wePhalamende kusakhethwa, i-MK yathumela isimemo sabezindaba ibika ukuthi uMnuz Jacob Zuma uzokhuluma ngeSonto njengoba ebize abezindaba.Isimemo siveza inkulumo kaZuma njengezobe iqavile ibhekene ngqo nesizwe sezwe nepolitiki.“UMengameli uZuma uzokhuluma nabezindaba kwingqophamlando yenkulumo maqondana nesimo sepolitiki esiqhubekayo. IPhalamende liqhubekile nomsebezi walo ngaphandle kwamalungu ePhalamende eMK adube umhlangano ngoba ethi awayemukeli imiphumela yokhetho lukazwelonke. Uzokhuluma ngezinto eziningi nezithinta ikusasa lezwe,’’ kusho isitatimende esikhishwe wuMnuz Nhlamulo Ndhlela, okhulumela iMK.UNdhlela uthe inkulumo kaZuma izoba ngeSonto eGoli endaweni engakadalulwa ngehora lesibili ntambama nokuyilapho azokhuluma khona konke.UZuma ubiza imbizo nje wachithwa yinkantolo ohlwini lwamalungu ePhalamende ngenxa yokuthi wake walahlwa ngecala wagwetshwa.I-MK ibingabonwa nhlobo ePhalamende kodwa esifundazweni KwaZulu-Natal amalungu ayo afungiswe ngempumelelo. I-MK inezihlalo ezingu-58 ePhalamende bese iba nezingu-37 esiShayamthetho saseKZN.Kulindeleke ukuthi uMengameli agcotshwe emcimbini ozoba ngoLwesithathu lwesonto elizayo ePitoli. Emuva komcimbi amehlo ayobe esethi njo kumengameli ukuthi amemezele amalungu ekhabhinethi azosebenza nawo kuhulumeni omusha.Nakuba i-ANC ingenile kuhulumeni wobumbano namanye amaqembu kodwa sikhona isikhalo kwezinye izakhamkhanya ezisola i-ANC ngokushintsha imibala.Amaqembu angafakwanga kuhulumeni wobumbano abelokhu ekhale njalo futhi abeziphakamisela amanye amagama aphikisa lawo aphakanysiwe yilawo ayingxenye kahulumeni wobumbano."
    },
    {
        "content": "UMSOLWA wesine ecaleni lokubulawa komrepha uKiernan ‘AKA’ Forbes nomngani wakhe uTebello ‘Tibz’ Motsoane ubuze inkantolo izolo ukuthi kungani uMfundo Gcaba engekho ebhentshini labasolwa.UMnuz Mziwethemba Harvey Gwabeni, osolwa ngokuba ngungqondongqondo kuleli cala ubuze lombuzo ngomlomo kammeli wakhe u-Advocate Paul Jorgensen omfundele incwadi efungelwe.Incwadi efungelwe kaGwabeni ibiphendula uMbuso owenza izethulo zokuthi kungani ungafuni uGwabeni nabanye abasolwa abane kuleli cala kungafanele badedelwe ngebheyili.Igama likaGcaba, ongusomabhizinisi odumile embonini yamatekisi lavela phambilini enkantolo, kuthiwa imali okusolwa ukuthi yayiyinkokhelo yokubulawa kuka-AKA noTibz yafakwa yinkampani yakhe (uGcaba) kwi-akhawunti kaGwabeni.Efunda incwadi kaGwabeni, uJorgensen uthe umbuso nguye ungqondongqondo ekubulaweni kwalaba ababili, wathi imali engu-R800 000 yafakwa kwi-akhawunti yakhe ukuze kukhokhelwe ukubulawa kwabo.“Uma umbuso ukholelwa kulokhu, mina bengilindele ukuthi umbophe uMfundo Gcaba, naye azoba umsolwa kanye nathi,” kusho uJorgensen.Uqhube wathi kuze kube yimanje umbuso awukaze uchaze ukuthi yisiphi isizathu esenza ukuthi angaboshwa.“Isizathu ukuthi abukho ubufakazi obuqinile obumyamanisa naleli cala,” kusho uJorgensen.Esekulo lelo phuzu ugcizelele ngelithi ukufakelana imali eyisamba kwakuhambisana nomsebenzi wenkampani yakhe yemayini. Uqhube wathi inkantolo ayikakwazi ukuveza ukuthi yini eyayingadala ukuthi yena noGcaba bafune u-AKA noTibz befile.Wathi uyavuma ukuthi wayifakelwa vele imali kodwa kwakungeyomsebenzi, waqhuba wathi wayichaza kwasolwa nabo ngomsebenzi ababemenzele wona.“Ukuthi ngayithola ngosuku okwabulawa ngalo abafi nokuthi ngabe sengifakela uLindokuhle Ndimande uR133 000 khona lapho, kwaziqondanela nje,” kusho uJorgensen.UJorgensen uphinde wafunda isitatimende esathunyelwa wumndeni wakwaGcaba kwabezindaba lapho bechaza khona ukuthi ilungu labo, uMfundo linobudlelwano bezamabhizinisi noGwabeni, obungaqalanga ngesikhathi emfakela uR800 000 kodwa budala.Ngokwesitatimende uthe umndeni wakwaGcaba waveza ukuthi awukaze uthintwe ngamaphoyisa mayelana nodaba lwale mali uMfundo ayifakela uGwabeni.Waveza ukuthi uMfundo uthi ukulungele ukuthi azocacisa ngale mali nanoma yinini uma engabizwa ngamaphoyisa. Eziphendulela kolwezimoto okuthiwa zasetshenziswa ekubulaweni kwalaba ababili, iBMW nePolo, uthe kuyiqiniso ukuthi wayezibolekile enkampanini ebolekisa izimoto. Wathi njengoba umphenyi egqamisa ukuthi zasetsheziswa ekwenzeni icala, wehluleke wancama ukuvezela umbuso ukuthi ngesikhathi kwenzeka isigameko, kwase kuphele izinyanga aboleka lezi zimoto.IMantshi uMnuz Vincent Hlatshwayo ulihlehlisele uMay 2 icala ukuthi kwenziwe izethulo zokugcina phakathi kwabashushisi bombuso nabameli babasolwa.Angu-12 amacala abhekene nabasolwa, kuwona kukhona elokwakha itulo lokubulala, elokubulala u-AKA, elokubulala uTibz, elokutholakala nesibhamu ngokungemthetho, elokutholakala nezinhlamvu bese kuba ayisihlanu okuzama ukubulala namabili okushintshisana ngemali ngokungemthetho."
    },
    {
        "content": "UMREPHA waseNingizimu Afrika, uCassper Nyovest uzokuba ngezinye zezikhulumi engqungqutheleni yebandla iCovenant Fellowship Church (CFCI) eholwa nguMphostoli Collins Dhlomo.Le ngqungquthela iqhubeka esakhiweni sebandla esiseThekwini. Izoze iphothulwe ngeSonto ekuseni.UNyovest wenze i-video enxusa abalandeli bakhe ukuba beze ngobuningi babo kule nkonzo. \"Ngizobe ngiyisikhulumi ebandleni i-CFCI, eThekwini. Ngicela nize nonke nibekhona, kodwa ngizizwa nginovalo oluncane,'' usho kanje.UDhlomo uthe okudale ukuthi bamsondeze eduze lo mculi ukuthi ubalwa nabanye babaculi abaziwayo kakhulu eNingizimu Afrika.Uthe njengoba esemukele uJesu njengenkosi nomsindisi wakhe, babone kumqoka kakhulu ukuthi asondele ezokhuluma nabantu abasha bebandla.Uthe  lo mculi ulandelwa yizinkumbi zabantu ngokomculo wakhe. Uma ke esevuma indaba kaJesu lokho kuchaza ukuthi baningi abanye abalandela yena abazobona ukuthi ukukholwa kuyisidingo esikhulu kubantu.Uthe kuhle ukuthi umculi okuleli qophelo athathe isinqumo sokuthi akhonze uJesu ngokugcwele."
    },
    {
        "content": "UDINGA ozomtakula ezidakamizweni uSifiso “Ndishi” Manana, ozisola ngokubulala ikusasa ngoba waziwa esaseyinjini yaseswini ezinkulisa zebhola ezehlukene. Phakathi kwezinkulisa acijwe kuzona uManana, kubalwa eyaMaZulu, eyeMaritzburg City, neyeBloemfontein Celtic.UNdishi (34), odabuka eSub 5 eClermont, kodwa oke wahlala naseMbali,  usephenduke umhambuma emigwaqweni yaseThekwini.Echaza ngokuzithola eseyiphara, uNdishi uthe waxoshwa ebholeni futhi waphelelwa yindawo yokuhlala kubo emuva kokuntshontshela amalungu omndeni. Uthe ungene ezidakamizweni emuva kokujola nentokazi yekhaladi eyamqoma esedlalela iCeltic ngo-2002.Echaza ngokucwila ezidakamizweni ubeke kanje:\"Lo muntu wesifazane wagcina esengicela kwi-fitness coach yesifazane yeqembu ukuba ngizomhlalisa kubo ngoba usele yedwa. Ubengithatha impelasonto yonke uma singenayo imidlalo angidlise izidakamizwa. Lokho kwakungenza ngibambeke ngize ngifike ngoLwesibili.\" Uthe intokazi, esiligodlile igama layo ngoba asiyitholanga ukuba iziphawulele, imfundise izidakamizwa ezinjenge-cocaine, ecstacy nenyaope.UNdishi uthe babanjwa nabanye abadlali ukuthi bazitika ngezidakamizwa.\"Owayengumqeqeshi wethu wangikhulumela naMaZulu ukuba ngiyodlala kuwo ngoba wayechazekile yikhono lami. Ngafika enkulisa yaMaZulu ngadlala ngaphansi komqeqeshi uJoel Faya.\" Uthe nakhona kwabuye kwamvuka ukuthi useyazazi izidakamizwa.\"Nakhona ngaqala ukuntshontsha izidakamizwa, ngagcina ngingasakwazi ukujima nokuya emdlalweni. Kunokuthi bangixoshe, ngabona kungcono ukuthi ngizihambele.\"Uthe kwababuhlungu kuye ukuhlukana nomdlalo webhola ngoba iyona yinto ayeyazi. Eqhuba uthe ubuyele kubo kodwa waxoshwa khona, okuyikho okumenze wagcina esegxila ezidakamizweni ngoba ubesengundingasithebeni.Uthe angakujabulela ukunikezwa ithuba lokuhambela izikole aqwashise ngobubi bezidakamizwa futhi asize nabadlali abasacathula ebholeni.UNdishi ufunde eVezamafa Primary, eZakhele Primary kwathi u-matric wawenza eLanga High, KwaDabeka kodwa wafeyila. Uthe ubuye wenza izifundo zeTourism eLangeni TVET College, ePinetown kodwa wangahlala isikhathi eside.Uqale ukugijima kwezikanobhutshuzwayo kwiSilver Spurs, Masters, Young Mates, nakwiClermont United. Uthe wajoyina iCeltic, ngemva kokubona kwelinye iphephandaba laseGoli, elibhala ngebhola ukuthi kwakunenhlolokhono. Abadlali ake agijima nabo ngoKermit Erasmus (Celtic), Sphelele Mthembu (City), Japhet Zwane (AmaZulu), Andile Jali (Celtic) noBrilliant Khuzwayo (AmaZulu). Esakhula wayefuna ukudlalela iKaizer Chiefs kodwa wagcina esehalela iMamelodi Sundowns. Phakathi kwabadlali akhule ebukela kubo, ubale uJabu Mahlangu, noScara Ngobese. Uthe abangakwazi ukumsiza bangaxhumana noMP Da Bee, weMPtv eCity Life, esemgwaqweni uJoseph Nduli, noma ku-071 281 7509."
    },
    {
        "content": "KUTHIWA uphele emehlweni umshayeli wemoto ekhokhelwa ngebanga ngemuva kokushayisa amatekisi amabili kuM25 ngaseDube Village.Abezimo eziphuthumayo basendaweni yesehlo, bathathu abagibeli okubukwa ukuthi balimele, kodwa akekho osesimweni esibucayi. Kuphazamisekile ukuhamba kwezimoto kule ndawo, kunxuswa abashayeli ukuba basebenzise eminye imizila.Okhulumela abamatekisi eGreater North uMnuz Kubheka uthe ngokombiko awutholile, umshayeli wemoto encane ubalekile  washiya umnikazi obelimele phakathi emotweni. “Umbiko engiwuthole komunye wabanikazi bamatekisi alimalile wukuthi umshayeli wemoto encane ubehamba nomphathi wakhe okuthe ngemuva kwengozi wabaleka umshayeli washiya umphathi wakhe elimele, ” kusho uKubheka. Uqhubeke wathi umnikazi wemoto encane kuthiwa wehle ku-ambulensi ebimhambisa esibhedlela wathi akakwazi ukushiya imoto yakhe eyodwa engazi ukuthi kuzokwenzekani kuyo. Le ngozi ilandela enye eyenzeke kuM25 ngaseCrossini lapho kushayisane khona izimoto ezincane ezimbili zaphonseka emanzini. Amaphoyisa nabezimo eziphuthumayo basendaweni yesigameko."
    },
    {
        "content": "UFUNA ibheyili ukuze akwazi ukuyodayisa amaswidi, amagwinya namashibusi owesilisa othweswe icala lokubulala indodana yakhe.UMnuz Siyabonga Innocent Shezi (30) ufake ubeke lamaphuzu enxenxa imantshi ukuthi imnikeze ibheyili.Usolwa ngokushaya aklinye indodana yakhe uSifundo Sibisi owayenenminyaka eyisishiyagalombili.Ubuzwe ummeli wakhe kungani iMantshi L Gorie kumele imnikeze ibheyili wathi ufuna ukuyovusa ibhizinisi lakhe.“Ngifuna ukuthi ngiqhubeke namabhizinisi ami amancane. Ngingumakhi, ngiyabhaka futhi nginebhizinisi lokudayisa oswidi, ukudla okungamagwinya, amashibusi engikudayisa ezikoleni nasemphakathini, “ kuchaza uShezi.Waboshwa ngoJanuwari 13, 2023 wathweswa icala lokubulala okuhleliwe.Isidumbu sikamufi satholakala ehlathini eNtshongweni eThekwini sinamanxeba okushaywa ngokuklinya.Uvele wayihleka usuku yonke into ebikade ichazwa uShezi ethula ubufakazi unina kaSifundo, uNksz Nonhlanhla Shezi obesenkantolo.Usole uShezi ngokusenga ezimithiyo wathi ubengayenzi yonke lento athi uyayenza, udukisa inkantolo.Icala lihlehliselwe uJuni 13 nonyaka khona uMbuso uzoyofuna iminingwane ngezinto ezishiwo uShezi ngesikhathi ethula ubufakazi ecela ibheyili.UShezi ubeqale wadonswa ngendlebe yimantshi ethe akamusa ukudlala uma eza enkantolo.Ubekade ekhuluma kancane, ebuka phansi unomphela abuye acimeze, wathi kwenziwa ukukhathala anakho.Ubebuye ajeqeze unina kaSifundo nakade ehlezi nabo abebekade bezomeseka enkantolo."
    },
    {
        "content": "UNGQONGQOSHE wamaPhoyisa uMnuz Bheki Celi uhambele ekhaya lomfana oneminyaka emihlanu owadutshulwa wabulawa ngoLwesihlanu kudunwa imoto kayise.UCele uhlanganyele nalo mndeni ukuzobabaza isiga esehlele lo mndeni kubulawa uDitebogo Phalane.Lokhu kwenzeke ngoLwesihlanu ebusuku ngesikhathi owesilisa efika emzini wakhe ehamba ngeveni elihlophe leToyota. Bekungezithuba zika-10.30pm ngesikhathi efika ekhaya wahlangantshezwa yindodana yakhe esencane. Lo mlisa ungena ekhaya nje uphelezelwa yizigebengu ezimuvimbezele zizama ukuthatha imoto yakhe.Kuzwakale kuduma izulu lezandla ngesikhathi kuthathwa le moto nokuyilapho okubonakale khona ukuthi kudubuleke le ngane, ephuthunyiswe esibhedlela kodwa ngeshwa yafike yaphelela khona.Ukubulawa kukaDitebogo ngalesi sihluku kuthuse kakhulu amalungu omphakathi waseSoshanguve nasePitoli yonkana asehlalele ovalweni ngenxa yokwanda kwezigameko zobugebengu obunodlame.UCele uvakashele lomndeni ehambisana noKhomishana wamaPhoyisa kuZwelonke uGeneral Fannie Masemola nabanye abaholi basesiphiyiseni.Kulolu hambo, amaphoyisa azokwethula umbiko ophelele ngezigameko zobugebengu, kuxhunyanwe nomphakathi ukuze kucutshungulwe izindlela ezingasiza ukulwa nobugebengu obunodlame."
    },
    {
        "content": "UNGQONGQOSHE wamaphoyisa, uMnuz Bheki Cele, ukhale ngokuhlaliswa ngesinqe esisodwa kwabantu eDesai, eMariannhill, athe bekukade kwenziwa “izinswelaboya” ezibulewe.UCele udalule ukuthi amacala enzekile, ayamaniswa nababulewe angu-26 aqale ngo-Okthoba 2023.“Amacala angu-23 bekungawokugqekezwa kwemizi kusetshenziswa indlakadla kuphethwe izibhamu kuthathwe izinto zabantu. Kukhona necala lokudlwengula nawokuzama ukubulala,” kusho uCele.Mayelana nosekuhlukanise phakathi umphakathi, njengoba kukhona abakujabulele ukubulawa kwabasolwa, abanye bekhala ngesandla esiqinile abathi ngesamaphoyisa, uCele uthe abafana ababulewe bayingozi.Uqhube wathi kuyaye kuthi uma amaphoyisa eseluqoqile ulwazi, eseyobopha abasolwa, bavele badubule kuqala.“Uma udedela izulu lezandla emaphoyiseni nawo kumele aphendule ngezulu lezandla. Zitholakele izibhamu ezingekho emthethweni kule ndawo, labantu bebenza ubelelesi obesabekayo,” kucaza uCele.Uphinde wavakasha emzini wowesifazane okuthiwa waphoqwa abasolwa ababulewe ukuthi abukele ngesikhathi omunye wabo edlwengula indodakazi yakhe eyayina-18 weminyaka.Kuvele nokuthi abasolwa abane kulaba ababulewe babekade bekhona kugqekezwa lo muzi futhi kudlwengulwa indodakazi yakhona.Ungqongqoshe uthe uphiko oluphenya izenzo zamaphoyisa i-Ipid iyaphenya ngokwenzekile.“Ngeke sikuvume ukuthi uma amaphoyisa ezophenya amacala anjengalawa, sibuye sizoqoqa izidumbu zawo. Singamane sithethe amacala ukuthi amaphoyisa aqinise isandla kunokuthi sihambe siyowangcwaba,” kusho uCele.Ukhale ngezindawo ezisenyakatho nasentshonalanga yeTheku wathi zigubuzelwe ububengu.UCele uthe usazobuya eDesai ukuzoxoxa nomphakathi futhi uyabona ukuthi isekhona intuthu kule ndawo okuzomele amaphoyisa abuye azoyicisha.Ungqongqoshe uthe ukubulawa kwamaphoyisa angu-22 ezinyangeni ezintathu zokuphela kuka-2023, kubalwa nelalisophikweni i-NIU kukhomba ukuthi izigebengu azizimisele ukuhlehlela emuva. “Uma ufuna ubufakazi bokuthi ziyingozi kangakanani izigebengu, yilezi zidumbu zamaphoyisa esizingcwabayo. Umuntu okhala ngokuthi amaphoyisa anesandla esiqinile, okusho ukuthi uma sithamba, sizowangcwaba zonke izinsuku amaphoyisa,“ kusho uCele ethi amaphoyisa adutshulwa ngesikhathi evikela umphakathi nawo."
    },
    {
        "content": "USONGELE izigebengu ungqongqoshe wamaphoyisa wathi akukho sigebengu esizogila imikhuba bese siyolala endlini sibhekise amadolo phezulu.UMnuz Bheki Cele uthe akukho zinyane lemvubu ladliwa zingwenya kwacweba iziziba.“Asisusanga-mpi. Ngifuna ukuzithembisa izigebengu sizoyilwa (impi) futhi ngiyazibophezela kulokho,” kusho uCele.Usho kanje oThongathi, eThekwini ngoMgqibelo emngcwabeni wephoyisa elidutshulwe labulawa lisemsebenzini, uSergeant Sibongiseni Khoza.Kusolakala ukuthi uKhoza wadutshulwa ebusuku washona enza usebenzi wakhe eSundumbuli.UCele uzihlangulile wathi akayena umvubeli wempi kepha impi uyifice ikhona futhi akayazi isuswe ubani. Wengeze nokuthi impi ekhona seyikhiphe izidumbu.Usho kanje wabe ekhomba ibhokisi ebelinesidumbu sikaKhoza wathi ibona ubufakazi.“Kunempi eliwayo. Le mpi ayiliwa namaphoyisa kodwa iliwa nomphakathi,” kusho uCele.Uyalele amaphoyisa ukuthi awabafune abathole abasolwa ababli okuthiwa baphunyukile eDesai, eMariannhill ngesikhathi kubulawa ozakwabo abayisishiyagalolunye ngesikabhadakazi ngoLwesithathu.“Ngiyazifuna lezigebengu ngoba zizovuselela ziphembe. Ziyizinkuni zokuqala phansi (umlilo), cisha phoyisa kungasuki mlilo,” kusho uCele.Udalule nokuthi akanaso isikhathi sokuyocosha izidumbu zabaphoyisa abulewe izigebengu. Uthe uma sekucoshwa izidumbu, akungabi ezamaphoyisa futhi izigebengu azinanembeza.Olunye udaba, ungcwatshiwe uDkt Zamambo Mkhize isidumbu sakhe esatholakala sigxishwe ebhuthini yemoto eMbali, eMgundlundlovu."
    },
    {
        "content": "KUKHUTHAZWE amaphoyisa ukuthi asiqinile isandla uma ebhekene nos’khwiliphambana nobhoko abahlela ukunyomfa ukhetho.Lokhu kushiwo uNgqongqoshe wamaPhoyisa kuleli, uMnuz Bheki Cele.Ukhulume kanje  emuva kwezehlekalalo lapho abemboni yamatekisi eThekwini, ePort Shepstone naseMthatha bevale thaqa imiwaqo emikhulu nesibhedlela ngenxa yezikhalazo abebekade benazo.Ezinye zazo ukushaqwa kwamatekisi abo abathi kwenziwa amaphoyisa omgwaqo ngoba kuthiwa awanazo  izimvume zokusebenza.UCele uxwayise abantu abaphula umthetho wathi bazojeza.“Zonke izinhlaka eziqapha ukuthula namaphoyisa kumele basiqinise isandla kubantu abasebenzisa indlela efana nalena (yokuvalwa kwemigwaqo nezikhungo). Umsebenzi wamaphoyisa ukuqinisekisa ukuthi uyagcinwa umthetho, akuxoxiswana,” kusho uCele.Uqhube wathi awufike uqale ngokuthi uvale isiteshi sokuvota, isikole noma isibhedlela bese uthi ufuna kuxoxwe.Ugqugquzele amaphoyisa wathi awaqale aqinisekise ukuthi uyagcinwa umthetho ngaphambi kokuthi axoxisane nabantu abagila lemigilingwane.Idolobha laseMthatha belivalwe thaqa embhikishweni okusolakala ukuthi bewuholwa abemboni yamatekisi.UCele uthe iminyango yabo ivuliwe bewuhlumeni ekutheni kuxoxwe ngezingqinamba zabamatekisi. Uphinde wathi ngeke baxoxisane nabo bephethe izibhamu ngezandle njengoba kwenzekile ePort Shepstone.“Sinxusa abemboni yamatekisi ukuthi uma benezinkinga, abazikhuulume nathi. Kodwa uma beya emgwaqweni, bephaka impi beyibhekise emphakathini, uMbuso kuzomele ubhekane kanzima nabenza lokho,” kusho uCele.Uthe kukhona asebeboshelwe lezi zigameko abanye balimala njengoba kukhona nabebekade befuna ukuvala isikhumulo sezindiza saseMthatha."
    },
    {
        "content": "UNGQONGQOSHE wamaPhoyisa kuleli uMnuz Bheki Cele, uvule ngokusemthethweni isikhungo sezokuphepha esibizwa ngeNational Joint Operational and Intelligence Structure (NatJOINTS) Co-ordination Centre.Izwe lilungiselela ukhetho lukazwelonke oluzoba ngoLwesithathu oluzayo ngakho uhulumeni wenza konke okusemandleni ukuqinisekisa ukuthi ukhetho lungaphazamiseki. Isikhungo esethuliwe sizzobhekana ngqo nezokuphepha.Isikhungo sixube izinhlaka zezokuphepha ezehlukene kanti kuhlanganisa nongqongqoshe beminyango ehlukene abasebenza ngokubambisana ukuqinisekisa ezokuphepha.UCele uvule isikhungo ePitoli, wamemezela ukuthi zonke izinhlaka zokuphepha eziqaphe ukhetho zizohlangana khona. Uthe lokhu kuzosiza ekutheni bakwazi ukuphendula ngokushesha uma kunezigameko eziphazamisa uzinzo ezweni.Uthe ngeke kugcine ngokhetho kuphela kodwa nokunye okusazokwenzeka kuzobe kugadwe ngeso lokhozi yisikhungo esisha sezokuphepha.UCele uqhube wathi isikhungo sihlinzekelwe ngazo zonke izinsiza nezobuchwepheshe besimanje ukuze kusebenzeke kahle. UMkhuzi wamaPhoyisa kuzwelonke, uGeneral Fannie Masemola, wethule izimoto ezinhlakeni zamaphoyisa ezehlukene.Zingu-78 izimoto ezethuliwe sezizonke zadluliselwa kwabeTRT, NIU, abezobunhloli, Special Task Force, nabaphenyi bamacala. UMasemola uthe izimoto ezintsha zizolekelela amaphoyisa ukuthi enze umsebenzi wawo ngendlela efanele."
    },
    {
        "content": "UNGQONGQOSHE kaGesi uDkt Kgosientsho Ramokgopa usechithe ukuthi bamise izinhlelo zokucisha ugesi ngenhloso yokuwonga ngenxa yokuthi kunokhetho lukazwelonke ngasekupheleni kwenyanga.URamokgopa uthe alukho uhlelo olufuze lolu abalwenzayo lokumisa ukucishwa kukagesi ukuze i-ANC inganyundelwa ngalokhu ngako ngamaqembu aphikisayo njengoba kuzoba nokhetho ngoMeyi 29. Uthe mkhulu umsebenzi owenziwe yi-Eskom ukuqinisekisa ukuthi ugesi awucishwa.“Baningi engihlangana nabo bangibuze ukuthi ngabe kuzobuya yini ukucishwa kukagesi. Abanye bathi simise ukucinywa kwawo ngenxa yokhetho.“Ugesi awucinywa ngenxa yemizamo yabasebenzi abazikhandlayo kanjalo nokubakhona kwawo okwamanje esingathi wenele ukuthi ungacishwa ngenhloso yokuwonga,” kusho uDkt Ramokgopa. Ukusho lokhu izolo ekhuluma esithangamini sabezindaba lapho kade azisa khona izwe ngezinhlelo zokuqeda ngale nkinga kagesi ebesisesikhungweni esiphehla amandla iKusile, eMpumalanga.Ukhuluma kanje sekuphele izinsuku ezingu-47 ugesi ungacishwa kuleli.Njengoba sekusele amasonto kuvotwe, amaqembu ahlukene nezinhlangano zomphakathi zikhala ngokuthi kuzothi kungavotwa nje, kubuye ukucishwa kukagesi.UNobhala - Jikelele we-ANC uMnuz Fikile Mbalula, ekhankasa KwaZulu-Natal ngempelasonto uthe bazoyiqeda le nkinga, bazosebenza kanzima ukuqinisekisa ukuthi iyaphela nya.“Ngiyazi abanye abaholi bamaqembu aphikisayo bebefuna ukukhankasa ngale nkinga yokucinywa kukagesi. Bashaye eceleni-ke ngoba silwa nayo futhi sizoyinqoba siwuhulumeni kaKhongolose,” kusho uMbalula.URamokgopa uthe uhulumeni akayifuni into yokucinywa kukagesi ngakho ngeke athi akumiswe ukucinywa kwawo ngenxa yokuthi kuzoba nokhetho bese iphinde iyabuya le nkinga ngemuva kwalo.Uthe ngokwezinhlelo ze-Eskom njengoba kungena ubusika, uma kukhona izinkinga ezibakhona kudingeke ukuthi kucinywe ugesi, kungenzeka ngokwesigaba sesibili.“Uma kungukuthi isimo sibi kakhulu ugesi ungacishwa ngokwesigaba sesihlanu. Kodwa kusetshenzwa ngamandla ukuthi lokhu kungenzeki ngoba kunohlelo lokubheka isimo samanje ebusika nesimo sasehlobo,” esho. Uveze ukuthi kwehlisiwe ukusetshenziswa kukadizili ukuze kutholakale ugesi.Ugxeke ababeyizikhulu ze-Eskom, abaqhubeka nokugxeka bethi ugesi awucinywa ngenxa yokuthi kusetshenziswa udizili.“Abanye bahlulwa umsebenzi bayobhala izincwadi ngenkinga kagesi. Thina esikwenzayo wukuqinisekisa ukuthi ugesi ukhona, ngeke sigijime sibhale izincwadi, siyeke umsebenzi esiqokelwe ukuthi siwenze ngogesi, ” kusho ungqongqoshe. Usho lokhu nje owayeyisikhulu esiphezulu se-Eskom, uMnuz André de Ruyter, wathi i-Eskom isebenzisa kakhulu udizili ukuze ugesi ungacishwa njengoba kuzoba nokhetho. Encwadini yamasonto wonke uMengameli Cyril Ramaphosa, uncome ukungacishwa kukagesi wathi le yimizamo kawonke wonke.Uxwayise ngokuthi isimo asikalungi ngokugcwele okuyinto egcizelelwe nanguRamokgopa."
    },
    {
        "content": "IPHINI likaNobhala Jikelele we-ANC, uNkk Nomvula Mokonyane, lichithe amahlebezi okuthi ubuholi benhlangano KwaZulu-Natal bulengelwa izembe.UNkk Mokonyane uthe azikho izingxoxo zokuthi kuhlakazwe ubuholi be-ANC eKZN.Ukusho lokhu ngesikhathi ehambele umhlangano wesigungu esiphezulu esifundazweni ngempelasonto.I-ANC ayizange yenze kahle KwaZulu-Natal okhethweni lwangoMeyi njengoba yaphunyukwa isifundazwe, manje isiyiqembu lesithathu ngobukhulu.UNkk Mokonyane uthe ukungenzi kahle kwe-ANC KwaZulu-Natal akusho ukuthi kufanele kuhlakazwe ubuholi.“Kungaba iphutha ukuthi emva kokhetho bese sigijimela ukuhlakaza ubuholi. Kufanele ubuke ukuthi unani, ubheke izindlela zokwenza ngcono lokho onakho. Kufanele uqhamuke namasu okubuyisa lokho okukulahlekele. “Kufanele uqhamuke namasu okugqugquzela uphinde uthuthukise labo abakhona ukuze bezokwenza ngcono ngokuzayo. Indaba yokuthi ubuholi buzohlakazwa amahemuhemu nje futhi ngingakutshela ukuthi ngaphakathi kwi-ANC azikho izingxoxo ezinjalo.”Uhambo lukaNkk Mokonyane laKwaZulu-Natal luqale ngoMgqibelo, lapho ehlangane khona nobuholi besifunda iTheku.Nabo ubuholi besifunda bubhekene nezembe njengoba ikomiti elibhekelele ukusebenza kwansuku zonke kwi-ANC KwaZulu-Natal lenza isiphakamiso sokuthi buhlakazwe.Isigungu esiphezulu kwi-ANC KwaZulu-Natal isona esizothatha isinqumo sokugcina ngalolu daba.Echaza ngenjongo yohambo lwakhe, uNkk Mokonyane, uthe bahamba behlaziya imiphumela yokhetho.“Sihamba sibheka ukuthi izinhlakaza zeqembu zalukhankasela kanjani ukhetho. Sihamba sibheka ukuthi umyalezo we-ANC wafinyelela kanjani kubantu. Sifuna ukuqhamuka nezindlela zokuya phambili njengoba sisembhidlangweni wokwakha i-ANC kabusha.”Ukuqhamuka kweqembu eliholwa owayengumengameli, uJacob Zuma, iMK, kwayilimaza i-ANC KwaZulu-Natal.I-MK iyona eyathola amavoti amaningi kulesi sifundazwe.UNkk Mokonyane uthe amalungu e-ANC kufanele angaqheli kubantu uma efuna ukubuyisa amavoti awalahlekele okhethweni olwedlule.“Kufanele singaqheli kubantu. Izinhlaka zeqembu kufanele zihlezi zisemphakathini. Kufanele le nto yokusondela emiphakathini singagcini nje ngokuyenza uma sekusondele ukhetho kodwa kufanele sihlezi siyenza. Kufanele sisebenze nezinhlaka ezahlukene emiphakathini. Kufanele onke amalungu e-ANC afundiswe ngepolitiki.”I-ANC izokuba nomhlangano wesigungu esiphezulu ozodonsa izinsuku eziyisithupha. Izinsuku ezintathu zibekelwe ukuxoxa ngemiphumela yokhetho."
    },
    {
        "content": "NGOLWESIBILI silale ngezindaba ezibuhlungu zokudlula emhlabeni koqweqwe lomlingisi, uConnie Temweka Gabisile Chiume, oshonele esibhedlela iGarden City, eGoli, lapho umndeni dalule ukuthi ushone ngenxa yokugula okumxine isikhashana. Lolu qweqwe lomlingisi luzalelwe eWelkom, eFree State, ngoJuni 5, 1952. Lugqame kwezokulingisa ngendawo kaStella Moloi olwaluyilingisa emdlalweni owawukhonjiswa kwi-SABC 1, i-Zone 14, ngo-2007 kuya ku-2015, selujoyina i-Rhythm City, lapho lufike khona kwezwakala ngendawo kaMamokete Khuse.UConnie (72) ngaphambi kokungena ekulingiseni, akuqale ngasekupheleni kwama-70’s, wenze izifundo zobuthishela, waziphothula ngo-1976. Ufundise iminyaka emibalwa, wase eshiya phansi, eseyozinza phesheya kwezilwandle, e-Greece. Ungenise kwezokulingisa ngendawo kaThembi emdlalweni osihloko sithi Inkom’ Edla Yodwa ngo-1989 nakwifilimu ethi Warriors from Hell ngo-1990.Uwole inqwaba yezindondo ngegalelo lakhe ekulingiseni, kubalwa eye-Best Actress in a Drama Series neye-Best Supporting Actress kuma-South African Film and Television Awards. Ngo-2018 uqophe umlando elingisa kwifilimu yaphesheya kwezilwandle eyaba nedumela umhlaba wonke, i-Black Panther, wenza esifanayo nango-2020, kweyesihlabani somculi waphesheya kwezilwandle, u-Beyonce, ethi Black Is King.Ngawo futhi u-2020 kuya ku-2023, uphinde wenza ezibukwayo kwithelevishini, elingisa indawo kaMam’ Sonto Molefe emdlalweni wakuMzansi Magic osuwaphela, i-Gomora. Eminye imidlalo yethelevishini namafilimu alingise kukho yi-I Dreamed of Africa, In My Country, Blessers, What Did You Dream?, Seriously Single, Sgudi Snaysi, Yizo Yizo, The Line, A Woman of Color, Mazinyo Dot Q ne-Thula's Vine. Ushiye emhlabeni izingane ezintathu, nabazukulu abathathu, kanti futhi kuvele nokuthi ubewumngani omkhulu wenye inkakha yezokulingisa, uThembi Nyandeni, aqale ukulingisa naye ngabo-70’s. Kuvele ukuthi uyise udabuka eMalawi, unina owaseKZN. Okhulumela umndeni wakhe, uPercy Vilakazi, ubonge ukwesekwa abakuthola ebantwini selokhu edlulile emhlabeni, wase edalula ukuthi okuningi kuzocaca kusasa ngemininingwane yokufihlwa kwakhe, aqinisekise ukuthi kuzokwenzelwa eGoli."
    },
    {
        "content": "UCWANINGO lwakamuva luveza ukuthi inhlangano ekhankaselwa owayengumengameli, uJacob Zuma, iMK  isemathubeni okunqoba iKwaZulu-Natal okhethweni oluzayo.Ucwaningo lweSocial Research Foundation luveza ukuthi iMK ingazidlela amahlanga kulesifundazwe esibhekwe ngabomvu uma ukhetho lwangenyanga ezayo lungabanjwa manje.Umbiko uthole ukuthi iMK angeke ithole izihlalo ezanele ukuthi ibuse ngokuzimela iKwaZulu-Natal. Ngokocwaningo, iMK izothola u-26% wamavoti.IMK ibilokhu ikhombisa ukudlondlobala KwaZulu-Natal selokhu uZuma aqala ukuyikhankasela, ibiyenza kahle ezinkethweni zokuchibiyela ezingenelile.Ucwaningo luveze ukuthi iDA izolala isibili KwaZulu-Natal, ngamavoti angu-20%.I-ANC ne-IFP balandela ngemumva ngamavoti angaphnasi kuka-20%.Umhlaziyi wezepolitiki ozimele, uMnuz Thabani Khumalo, uthe okutholwe wucwaningo,  kucishe kuhambisane nesasasa elibonakala ezindaweni ezahlukene KwaZulu-Natal.UKhumalo uthe nakuba evumelana nokuthi iMK izokwenza kahle KwaZulu-Natal, ubona i-IFP kuyiyo ezowashaya emakhanda amaqembu agaqele lesi sifundazwe.I-IFP yiyona enqobe iningi lezinketho zokuchibiyela ezibe khona KwaZulu-Natal emva kokhetho lohulumeni basekhaya lwango-2021.“IMK ngibona izolandela emva kwe-IFP. Bobabili I-IFP neMK yiwona maqembu engiwabona ezohlabana ngempela KwaZulu-Natal,” kuso uKhumalo.Uthe okulekelela kakhulu umkhankaso weMK KwaZulu-Natal wugazi lukaZuma.Udalule ukuthi uZuma ngesikhathi eqokwa ukuba abe ngumengameli we-ANC, isibalo sabantu abajoyina i-ANC KwaZulu-Natal sanyuka cishe ngo-50%. Uthi i-ANC yajoyinwa ngisho abantu ababengayithandi ngesikhathi isaphethwe uMandela (uDkt Nelson), umuntu owayethandwa kangaka.Labantu bangabalandeli bakaZuma bokuqina. Njengoba uZuma esehamba neMK, kusho ukuthi uzoxebula cishe u-50% wamalungu e-ANC KwaZulu-Natal.UKhumalo uthe ubona iKwaZulu-Natal izophathwa ngokubambisana i-IFP neDA emva kokhetho.Lamaqembu aphethe ngokubambisana omasipala baKwaZulu-Natal, futhi womabili ayingxenye yamaqembu anesivumelwano sokusebenzisana emva kokhetho.“Lamaqembu avele ayasebenzisana, ngakho kuzokuba lula okwawo. Ngakolunye uhlangothi i-ANC ne-EFF sebezamile, behluleka ukusebenzisana,” kuqhuba uKhumalo.Ucwaningo luveze ukuthi iMK izokuba yiqembu lesithathu ngobukhulu kuzwelonke.Lolu cwaningo lwenziwe ezifundazweni ezintathu, iKwaZulu-Natal, Gauteng, naseWestern Cape.AbeSocial Research Foundation baxoxe nabantu abangaphezu kuka-1 200 kulezifundazwe ezintathu.Ucwaningo luveze ukuthi i-ANC izokwehla kuzwelonke ithole u-37%, iDA izothola u-25%, iMK ithole u-14%.I-EFF izothola u-11%, i-IFP izothola u-5%, i-ActionSA ithole u-2%.Luqhubeka luveze ukuthi iDA isazoqhubeka nokuzidlela amahlanga eWestern Cape, lwayibeka ku-58%, ilandelwa i-ANC okuthiwa izothola ngaphansi kuka-20%.AbeSocial Research Foundation bathe ucwaningo lwabo lukhombisa ukuthi kuzokuba nohulumeni wokubambisana KwaZulu-Natal naseGauteng.“Kungase kudingeke ukuthi kubambisane amaqembu angaphezu kwamathathu ukubusa kulezifundazwe. “Maningi amathuba okuthi amaqembu azobusa ngokubambisana kulezifundazwe kube yiwo futhi nakuzwelonke,” kusho umbiko."
    },
    {
        "content": "UYALELWE ukuthi ahambise i-passport yakhe kubaphenyi, angaxhumani nofakazi obenguSomlomo wePhalamende uNkk Nosiviwe Mapisa-Nqakula ngoLwesine ngesikhathi ededelwa ngebheyili kaR50 000 yinkantolo yasePitoli.Kuvele ukuthi akayona ingozi yokuthi angase abalekele kwamanye amazwe njengoba ezinikele kwabezomthetho.UMbuso uveze ukuthi uhlela ukwengeza omunye ufakazi ecaleni likaNkk Mapisa-Nqakula obhekene namacala angu-12, athinta inkohlakalo nokushushumbisa imali ubuye asolwe ngokwamukela intshontsho komunye wosonkontileka owayethole ithenda eMnyangweni wezokuVikela, ngesikhathi esanguNgqongqoshe kulo mnyango.Umshushisi u-Advocate Bheki Manyathi, ubefune ukuthi uNkk Mapisa-Nqakula anikwe ibheyili kaR100 000, kodwa wakhala ummeli wakhe u-Advocate Graham Kerr-Phillips, otshele imantshi uNkk Anna Oosthuizen, ukuthi usesempeshenini ngakho ngeke abe nemali engaka.Imantshi ithe kumele abuyele enkantolo ngoJuni 4, 2024.UManyathi uthe unecala eliqinile ngakho ufuna liye enkantolo enkulu.Uthe ubhekene necala lenkohlakalo yemali efinyelela kuR4.5 million, kule mali uR2.1 million wawuthola uwukheshi izikhawu ezehlukene  kanti wabuye wathola  izipho ezehlukene okubalwa izikhwama newigi ebizayo.UNkk Mapisa-Nqakula uzinikele esiteshini samaphoyisa iLyttelton, wase edlulela enkantolo. Ubephelezelwa umyeni wakhe uMnuz Charles Nqakula, kanti enkantolo bekukhona owayengusomlomo wePhalamende uNksz Baleka Mbete, obezomeseka.Efunda incwadi efungelwe uKerr-Phillips, uthe uNkk Mapisa-Nqakula, akazi lutho ngamacala abhekene nawo.Uthe usekhulile futhi uphila nezifo ezingamahlalakhona.Ubalule ukuthi udla amaphilisi esifo somfutho wegazi ophezulu.“Lesi sifo siyingozi ngoba kudingeka ahlale edla amaphilisi aso. Ukhathazekile ngesimo samajele nokuthi isifo anaso siyingozi.” UManyathi uthe ngeke bayiphikise ibheyili ngenxa yesimo  sempilo yakhe nokuthi akayona ingozi yokuthi angabalekela kwamanye amazwe.Eminye yemibandela yebheyili ngukuthi i-passport yakhe kumele ayihambise ngoMsombuluko, ngo-Ephreli 8 ungakashayi u-4 ntambama, kumele angasifaki esinye isicelo se-passport entsha. I-DA isiphakamise ukuthi sisheshe sivalwe isikhala sikaSomlomo wePhalamende.Leli qembu lithe asikho isidingo sokulinda kanti ithe iyakwamukela ukusula kwakhe esikhundleni.Namanye amaqembu athe ayahambisana nesinqumo sakhe sokusula esikhundleni.IPhini lokuqala likanobhala jikelele we-ANC , uNkk Nomvula Mokonyane, lithe uNkk Mapisa-Nqakula, usule njengelungu lePhalamende kanjalo nokuba uSomlomo.“Akasulanga njengelungu le-ANC, usayilungu eligcwele lenhlangano,” kusho uNkk Mokonyane."
    },
    {
        "content": "UDEDELWE ngebheyili uNkk Nosiviwe Mapisa-Nqakula osanda kusula esikhundleni sakhe sokuba nguSomlomo wePhalamende nanjengelungu lePhalamende. UMapisa-Nqakula uzinikele emaphoyisa esiteshini samaphoyisa iLyttelton, eCenturion ngoLwesine ekuseni.  Ubhekene namacala angu-13, angu-12 enkohlakalo nelilodwa lokushushumbisa imali.Umshushisi utshele inkantolo ukuthi lo msolwa wathola imali engaphezu kukaR2 million eyintshontsho. Ngaleyo ndlela ufanelwe wukunikezwa ibheyili kaR100 000. Ummeli kaMapisa-Nqakula unxuse inkantolo ukuba imnikeze ibheyili kaR50 000 ngoba useminyakeni yempesheni, iyona mali angakwazi ukuyikhokha.IMantshi u-Anna Oosthuizen unikeze uNkk Mapisa-Nqakula ibheyili kaR50 000 wayalelwa nokuthi anike abaphenyi izincwadi zakhe zokuvakasha."
    },
    {
        "content": "Akazange awuthamele umcimbi wokugcotshwa kukaMengameli Cyril Ramaphosa, uMnuz Nqabayomzi Kwankwa, iPhini likamengameli we-UDM emuva kokuthunjwa ngoLwesibili ntambama.UKwankwa oyilungu lePhalamende elimele i-UDM, uthunjwe ngabalisa abangaziwa ngesikhathi elibangise esikhumulweni sezindiza eKapa, ubelibhekise ePitoli lapho bekunomcimbi wokugcoba uRamaphosa ezindlini zoMbuso obuyizolo.Okhulumela amaphoyisa uBrigadier Novela Potelwa, uthe uKwankwa (44), ubanjwe inkunzi waphucwa imoto eseDriftsands ngoLwesibili ntambama.“Bamthumbe base bemlaxaza eLingelethu West, eKhayelitsha. Ube eseya esiteshini samaphoyisa eyobika ngokumehlele. Imoto yakhe itholwe khona eKhayelitsha.” Uthe akukaboshwa muntu ngalesi sehlakalo, uphenyo luyaqhubeka.Umengameli we-UDM uGeneral Bantu Holomisa, uthe uKwankwa ubanjwe wathunjwa ngesikhathi eya esikhumulweni sezindiza.Uthe abathumbi bafune uR10 000 ukuze bamdedele.“Siyi-UDM siyikhokhile le mali ukuze abuye ephephile. Ubethukile, eqhaqhazela. Bathathe zonke izinto zakhe okubalwa nemoto,” kusho uHolomisa.Uthe bayajabula ukuthi usindile kulesi sehlakalo.Ubalule ukuthi bamyalele ukuthi aphumule ekhaya.IPhalamende lizwakalise ukukhathazeka ngalesi sehlakalo.Isitatimende sePhalamende sinxuse abomthetho ukuthi baphenye kabanzi ngalesi sehlakalo ukuze kubanjwe abenzi bobubi.“Simbeke emkhulekweni uKwankwa kulesi sikhathi esinzima. Simfisele ukuthi asheshe alulame ekhaya emva kwalesi sehlakalo,” kusho isitatimende sePhalamende.UHolomisa uthe umndeni kaKwankwa wazisiwe ngokwenzekile wathi kwayena uyaxhumana namaphoyisa.“Siyashaqisa lesi sehlakalo futhi siyasigxeka kakhulu,” kusho uHolomisa. "
    },
    {
        "content": "NKOSIKHONA CELEOWESILISA waseJozini uthi kuduma ikhanda, akazi nokuthi kumele enze njani ngemuva kokuthola izindaba zokuthi ingoduso yakhe ayilobole ekuqaleni konyaka, ibizolotsholwa omunye umbhemu emasontweni ambalwa edlule.UMnuz Simon Makhathini (46) uthi okumdidayo ukuthi izinto bezihamba kahle phakathi kwakhe nengoduso yakhe, bayafonelana nsuku zonke njengoba yena esebenza eMpumalanga. Usola ingoduso yakhe, uNksz Fikile Mjwara (34) ngokuba yinyoka.“Ngenhlanhla kunomakhelwane engimaziyo eMpangeni, ongihlebelile ukuthi ingoduso yami ibizolotsholwa. Angikholwanga kodwa ngethukile uma sengiziseshela ngithola ukuthi ngempela ngiyisilima,” kusho uMakhathini othi wazishaya zonke izinkomo ezazibizwe ekhweni lakhe.Uthi yena ubesaqhubeka nokubeka imali yomgcagco nawo abehlele ukuthi ube maduze nje kodwa manje kuduma ikhanda.Uthe baneminyaka eyisithupha bethandana nalo wesifazane.“ Uma ngibuza ingoduso yami ngalo mhlola, iphike yalala ngomhlane kodwa kuthe uma isibona ukuthi ngiyazi ngempela, yathi lesi yisinqumo esithathwe abazali bayo, uma ngifuna izincazelo angithinte bona,” kusho uMakhathini.\"Ngimbuzile ukuthi emdala kangaka angavumela kanjani abazali bakhe bamfake entweni angahambisani nayo, uma ethi akahambisani nayo. Uhlulekile ukungiphendula.\" UMakhathini uthe uma ebuza mayelana nowesilisa obezomlobola, ingoduso yakhe nakhona ivele yathi akabuze kuyise nonina. Uthi umshayele ucingo umkhwe wakhe embuza ngale mbedumehlwane, wavele wamphendula ngokuthi indodakazi yakhe seyithole indoda ekholwayo yena bazombuyisela izinkomo zakhe.ISolezwe Ngempelasonto lixhumanile nengoduso yavuma ukuthi iyamazi uMakhathini. Yathi ayithandi ukuphendula imibuzo eminingi yase inikeza intatheli izinombolo zikayise.Ethintwa uyise uthe izindaba zakwakhe azifuni abantu bakwaCele. Wathi futhi azifuni Isolezwe wase egcizelela nokuthi indodakazi yakhe inelungelo lokuthi ilandele inhliziyo yayo. Uthe akathandi ukukhuluma kade ngalolu daba ngoba luthinta imindeni eminingi.ISolezwe Ngempelasonto lizamile ukuthola imininingwane yowesilisa okuthiwa ulobole okwesibili kodwa ligcine lingazitholanga."
    },
    {
        "content": "UDIDEKILE umndeni waseMzikhulu njengoba uthi uxakwa wukuphuma kwezidumbu ngambili kuwona.Umndeni wakwaGabela uthi sekuze kwaba amahlandla amathathu manje kuvela umshophi walolu hlobo.Ilungu lomndeni eliyindodana endala, uMnuz Nzuzo Gabela uchazele iSolezwe Ngempelasonto ngakho konke okuqhubeka kulo mndeni.Uveze ukuthi ngo-2007 inhloko yekhaya, uMnuz Thathezakho Gabela wagingqika nemoto washona ekanye nendodakazi yakhe.Lesi sehlakalo uthi senzeka kuN2 engwaqweni obheke KwaDukuza ngosuku olwalandulela uKhisimuzi.Uthe lesi sehlakalo sabashiya bekhungathekile.Uthe kwabaphinda lokho ngo-2010 ngesikhathi kuhlasela izigilamkhuba kubo zadubula zabulala indodana yakhona, uMnuz Sanele Gabela nengane yakhe yomfana eyayineminyaka engu-16 ngaleso sikhathi.Uthe baqala banyusa izinhlonze basola ukuthi kukhona okushaya amanzi. Base beqala ukusukuma behamba abantu ababonayo.Ngonyaka owedlule ngoDisemba uthe ilungu labo lomndeni lakhala ngekhanda lashona. Kwathi ngemuva kwezinsuku ezimbili umfana wakhona wagwazwa ngabafana ababezama ukumbamba inkunzi eThekwini.\"Asisazi manje ukuthi siyithini lento. Kuyasicacela nje ukuthi inkulu into engahambi kahle uma kunje,\" usho kanje.Uthi sebezame konke ukubhula lo mlilo kodwa kunhlanga zimuka nomoya.Uthe akukho nokuncane nje ukungabaza mayelana nokuthi kukhona okudinga ukulungiswa emsamo.\"Eyi, futhi inkulu inkinga ekhona lapha ekhaya,\" usho kanje.Uthe ziningi kakhulu izinyanga asebezihambile kodwa kunhlanga zimuka nomoya.\"Sesihlalele ovalweni lokuthi uma kungukuthi lona umkhokha, awuvaleke phela ngoba kuyacaca ukuthi uzosishaya usibhuqe,\" usho kanje.UMnuz  Bongani Gumede ongumelaphi wendabuko wakhona eMzimkhulu uthe kukhona okudinga ukulungiswa kulo mndeni.Uthe uma bengenankinga bangasondela kuyena, kukhona angabalekelela ngakho. Uthe lo mndeni kubonakala sengathi ubhekene nomkhokha."
    },
    {
        "content": "UFUNA izimpendulo umndeni womfundi waseDurban Girls Secondary (17) odlwengulwe wabulawa esigamekweni okusolwa ukuthi bekungesokugqekeza.Isidumbu sikaWandile Ngcobo waseMlaza , obefunda uGrade 11 kulesi sikole sitholakale siboshwe izandla nge-pentihose, elinye i-pentihose lifakwe emlonyeni, sinamanxeba okugwazwa amahlanu, ngoLwesibili emini. Uyise uMnuz Mondli Ngcobo, uthe ufonelwe umzalwane akhonza naye ethi akaphuthume ekhaya kugqekeziwe kwantshontshwa impahla.\"Ingane yami ibisibulewe ngaleso sikhathi kodwa bengafuni ukungethusa. Ngivale lolo cingo ngase ngifonela umfana wakwamakhelwane ngambuza ukuthi uWandile ukuphi njengoba ngizwa kuthiwa kungene abantu bantshontsha impahla. Uvumele phansi wathi yebo kunabantu abangenile. Wangawuphendula umbuzo wokuthi uphi uWandile. Ngize ngabuza okwesibili wathi akasekho,\" kuchaza uNgcobo.Uthe uWandile ubesele yedwa ekhaya ngoba ubengabhali ngoLwesibili, ezotadishela ekhaya .\" UWandile ufunda esikoleni esisodwa nodadewabo ofunda uGrade 8. Bahamba bobabili kodwa ngoLwesibili usalile ngoba ethi akabhali. Ngixakekile uma kuthiwa kugqekeziwe ngoba ngiyazi ukuthi ubekhona ekhaya. Namanje angazi ukuthi kwenzekeni. Ngokucabanga kwami izigebengu bezihlele ukuthi zizogqekeza zebe impahla, zafica uWandile. Ngibona sengathi  uqale walwa nesigebengu noma izigebengu. Sagcina simnqobile noma zimnqobile ngoba ubeboshwe izandla, kubonakala ukuthi uqale wanukubezwa ngaphambi kokuthi agwazwe amanxeba amahlanu okuyiwona ambulele,\" kuchaza uyise. Uthe kwebiwe iTV, iDStv Decoder, i-remote neselula kamufi.Ebuzwa mayelana nokubhalwe enkundleni yeokuxhumana uFacebook ukuthi umufi ubulawe umfowabo, uthe:\"Lo mfowabo engicabanga ukuthi bakhuluma ngaye, ngamthola ngaphandle komshado. Asihlali naye. Uphazamisekile ekhanda unesifo esaziwa nge-schezophrenia. Sesizame kaningi ukuthi adle imishanguzo yalesi sifo, ayiyeke. Ngeke ngivume noma ngiphike ukuthi uyena ngoba bengingekho kodwa ngesikhathi sihamba ekhaya ubengekho, nakomakhelwane akekho othi uke wambona. Okunye okungididayo ukuthi uma kunguye impahla yebiwe ngubani?  Ngithembe ukuthi ukuhlòlwa kwezinsalela zoketshezi esidumbini sikamufi  kanye nezinsalela zeminwe  kuzoveza  iqiniso,\" kusho yena.Uthe indodakazi yakhe ibihlale ithi ababuyele emakhaya eMalangeni, eMzinto bayolima ngoba ifuna ukufundela ezoLimo.\" Bengingazi ukuthi uzoshona engalifezanga lelo phupho, kube imina oyolima ukuze atshalwe. Ubeyingane ekhonze ukusonta nelalelayo engahluphi. Ngiphatheke kabi  ngendlela abulawe ngayo,\" kusho uNgcobo.Amaphoyisa abengakayiphenduli imibuzo athunyelwe yona ngalolu daba. "
    },
    {
        "content": "OWAYENGUNGQONGQOSHE wezoLimo, uNkk Thoko Didiza, usola ungqongqoshe walo mnyango, uMnuz John Steenhuisen, ngokufuna ukubukwa ngodaba lwezinsolo zenkohlakalo kaR500 million.UNkk Didiza uthe uSteenhuisen ukhombise ukuba isakabuli ngokugijima aye kwabezindaba eyothi ufice inkohlakalo yezigidi zamaRandi emnyangweni.Okukhalisa uNkk Didiza ukuthi uSteenhuisen akazange azibalule izinyathelo ezathathwa umnyango ukuphenya lolu daba.Ngempelasonto uSteenhuisen utshele abezindaba ukuthi uR500 million owanikezwa inkampani eyenza imigomo yezilwane, Onderstepoort Biological Products (OBP) akwaziwa ukuthi washonaphi.USteenhuien unezinyanga ezimbili ephethe lo mnyango, imali akhuluma ngayo yakhishwa ngesikhathi kusaphethe uNkk Didiza.Esitatimendeni, uNkk Didiza, osenguSomlomo wePhalamende, uthe ziningi izinyathelo ezathathwa umnyango ngesikhathi kusaphethe yena.“Kwenziwa uphenyo olugcwele, emva kwalokho udaba lwabe seludluliselwa ophikweni oluphenya amacala enkohlakalo, iSpecial Investigating Unit. Imininingwane emayelana nalolu daba iyatholakala embikweni wokusebenza kwemali we-OBP.”UNkk Didiza uthe akulungile ukuthi uSteenhuisen akhulume kakhulu ngalolu daba ekubeni kunophenyo olungakaphothulwa.“USteenhuisen kufanele aqaphele uma ekhuluma ngoba izinto azishoyo zingagcina zimosha okuningi. Akufanele akhulume ageqe amagula, enze sengathi azikho izinyathelo ezithathiwe ngalolu daba ekubeni kunophenyo oluqhubekayo.”UNkk Didiza uthe usembhalele uSteenhuisen emazisa ngezinyathelo ezathathwa umnyango kanye nekomiti lasePhalamende elibheke ukusebenza komnyango.Uthe ngesikhathi edlulisela izintambo zokuphatha umnyango kuSteenhuisen, wachaza kabanzi ngokusebenza komnyango.UNkk Didiza uthe namanje usazivulile izandla kuSteenhuisen uma kukhona okunye afuna ukukwazi ngalolu daba.“Kusobala ukuthi incazelo ebanzi engamnikeza yona ngokusebenza komnyango nezinkampani ezingaphansi kwawo, ayanele. Ingakho ngithi ngizimisele ukwelekelela uSteenhuisen ngezinto ezithinta ukuphathwa komnyango.”Imali uSteenhuisen uthe yayikhishelwe ukwakha kabusha isikhungo esikhiqiza imigomo.Uthe udaba uselubikile kumqondisi jikelele womnyango, wathi ufuna ukuthi kuthathwe izinyathelo.“Umcwaningi mabhuku ukhale ngezinto eziningi ezithinta ukusebenza kwemali. Ngizobheka izinto umcwaningi mabhuku akhale ngazo, bese senza isiqiniseko sokuthi izinto ezifana nalezi azenzeki,” kusho yena."
    },
    {
        "content": "OWESILISA usabuzwa namanje ubuhlungu bokubulawelwa udadewabo okwenzeka ngoJulayi 2018, eneminyaka engu-18, mhlazane bengenelwa kubo yizigebengu zibaphanga KwaSithebe, eSundumbili.Lokhu kuvele esitatimendeni esifundelwe iNkantolo yesiFunda yaseShowe ephethe ngokuthi igwebe uSiphiwe Kweyama (28) udilikajele ngecala lokubulala neminyaka nengu-15 ngokuphanga kusetshenziswa udlame.Inkantolo ithole uKweyama njengomuntu ongasakufanele ukuphatha isibhamu impilo yakhe yonke.UKweyama nayekade egebenga nabo, omunye wabo owathelwa othulini ngenhlamvu amaphoyisa egoloza ukuboshwa, bagqekeza kubo kwabagilwa.Ngokusho kophiko lwezokushushisa i-National Prosecuting Authority (NPA) KwaZulu-Natal kwashona intombazane eyayineminyaka engu-18.Okhulumela i-NPA, uNkk Natasha Ramkisson-Kara, uthe ngobusuku bangoJulayi 13, izelamani zazikubo ngesikhathi zithelekelwa uKweyama nayekade ehamba nabo.Kuthiwa baphanga iselula yowesilisa bemkhombe ngesibhamu.“Bamqhuba umgilwa bamyisa endlini kanina ekhona egcekeni. Bazenza amaphoyisa bangena ngaphakathi, bavulela isibhaxu kubantu ababesendlini bebafuna imali,” kusho uNkk Ramkisson-Kara.Kuvela ukuthi kwakumnyama endlini ababekuyona abahlaseli sebewucimile ugesi abagilwa bekhihla esikaNandi.Kuvela ukuthi uKweyama wayemi phandle, elokhe eyalela ozakwabo ababesendlini ukuthi abenze isiqiniseko sokuthi abagilwa abawubangi umsindo owawuzovusa omakhelwane.I-NPA ithe ngalesi sikhathi, umufi walizwa izwi likaKweyama wase eyasho ukuthi uyalazi futhi kabawona amaphoyisa.“Ngaphambi kokwenzeka kwesigameko, uKweyama wake wazama ukushela umufi. Omunye wababekade behamba noKweyama wabe esedubula umufi amahlandla amathathu maqede badla phansi,” kuchaza i-NPA.UKweyama waboshwa emuva kwesonto neselula kamufi. Kuvela ukuthi enye yamadoda ayekade ehamba nawo kwenzeka isigameko yashona idubulalana namaphoyisa ayezama ukuyibopha.Emaphepheni asenkantolo umgilwa, uthe yashintsha unomphela impilo yakhe kusukela kwenzeka isehlo.“Mina nomndeni wami sizizwa singasaphephile ekhaya. Isabuya le nto emqondweni wami ngibe namaphupho amabi. Umama wayekhungatheke kakhulu ngokushona kukadadewethu, wagcina edlulile emhlabeni,” kusho umgilwa.I-NPA ikwamukele ukushushiswa ngempumelelo kukaKweyama, yathi isigwebo iyathemba sizosiza ukunqanda abanye abebekade besahlela ukugila imigilingwane."
    },
    {
        "content": "INKANTOLO yesiFunda yaseNtuzuma igwebe udilikajele owesilisa obedlwengula ephindelela unina omzalayo okhubazeke ngomqondo KwaMashu.Ngokobufakazi obethulwe enkantolo, lo wesilisa oneminyaka engu-31 obehlala  nonina, waqala ukumnukubeza ngokocansi kusukela ngo-2020. Kuvela ukuthi kusukela lapho, lokhu bese kuyinsakavukela njengoba kuthiwa ubesemdlwengula cishe nsuku zonke.Okhulumela uphiko lwezokushushisa KwaZulu-Natal, iNational Prosecuting Authority (NPA), uNkk Natasha Ramkisson-Kara uthe umgilwa waqale wabikela omakhelwane ngayekade ekwenziwa yindodana yakhe kodwa bangamnaka.Kuthiwa indaba yaze yabhadlazwa udadewabo kamgilwa emaphoyiseni emuva kokuthi exoxelwe ngokukade kwenzeka. “Udadewabo wayevakashile ephuma kwesinye isifundazwe waxoxelwa wumgilwa ukuthi unukubezwa yindodana yakhe. Emuva kwalokho udadewabo kamgilwa walubika emaphoyiseni udaba, zamkhalela umsolwa,” kusho uNkk Ramkisson-Kara.Inkantolo ifundelwe isitatimende esichaza ngobunzima umgilwa abhekane nabo emuva kokudlwengulwa.Kusona uveza ukuthi okwamehlela kuzomkhinyabeza impilo yakhe yonke.“Uchaza nokuthi kwaphoqeleka ukuthi athuthe lapho ayekade ehlala khona ngenxa yento ayenziwa indodana yakhe engakhombisanga ukuzisola,” kusho iNPA.Inkantolo yahlulele nangokuthi igama lale wesilisa lifakwe ohlwini lwabantu asebeke balahlwa amacala athinta ucansi.INPA yamukele ukushushiswa ngempumelelo kwalo wesilisa incoma umsebenzi wabashushisi namaphoyisa. Ithe kuwumsebenzi wayo ukuvikela abantu abangakwazi ukuzivikela emphakathini.Khonamanjalo, le nkantolo igwebe udilikajele indoda ena-58 eyayingumqeqeshi wesibhakela ngokudlwengula intombazane ena-13.Ibhanselwe nangeminyaka eyisikhombisa ngokufundisa umgilwa izinto eziphathelene nocansi.Kuthiwa umgilwa wayeqeqeshelwa isibhakela umgilwa. Kuthiwa wayeqala ngokumanga bese eyamqabula uma embingelela.“Wagcina esedlwengula umgilwa isikhathi esingaphezu konyaka. Umgilwa wangatshela muntu okwakumehlela kodwa ekubhala phansi ebhukwini. Langa limbe unina kamgilwa walibona ibhuku wambuza ngokwakubhalwe kulona,” kusho iNPA.Kuthiwa unina wengane wabuza umsolwa ngokwakubhaliwe kodwa waphika kunalokho waya ekhaya likamgilwa wafuna ukukhokha isinxephezelo okuyinkomo.Kuvela ukuthi umalume nonina wengane bakunqaba lokhu bavele babikela amaphoyisa, wagcina eboshwa umsolwa."
    },
    {
        "content": "UGWETSHWE udilikajele neminyaka emihlanu ngaphezulu, owesifazane olahlwe ngecala lokubulala isoka lakhe,  isidumbu salo esatholwa singqongqiswe nemoto emgwaqweni ophakathi koPhongolo noNongoma, ngo-2021.UNonjabulo Nokukhanya Nkosi (37) ugwetshwe udilikajele ngecala lokubulala owayeyisoka lakhe uMnuz Dumisani Qwabe (47) neminyaka emihlanu ngaphezulu ngelokweba, kwathi uzakwabo  aboshwe naye uXolani Skhumbuzo Mtambo (38) wagwetshwa iminyaka engu-15 ngelokubulala.Inkantolo imxegisele uMtambo emva kokuthi kuthiwe bekungokokuqala elahlwa ngecala futhi wayengekho endaweni yesigameko ngesikhathi sokubulawa kukamufi.UNonjabulo noQwabe kuthiwa babeyizithandani, kodwa wagcina enqume ukumbulala. Kuthiwa wacela uMtambo ukuthi amfunele inkabi  eyayizogudluza umufi kodwa iqhinga langaphumelela. Kuvele ukuthi wazitholela isibhamu nophethroli wokuzenzela umsebenzi wokubulala isoka kwathi ngo- Okthoba 2021 wahlangana noMtambo owamfundisa ukuthi sihlohlwa kanjani isibhamu futhi sisetshenziswa kanjani.Kuthiwa washayela uQwabe ucingo, kwathi makhathaleni imoto kamufi yatholwa ishisiwe emgwaqweni ophakathi koPhongolo noNongoma, kunezinsalela zesidumbu sikamufi. Kuthiwa uNonjabulo akazange alubeke emsebenzini ngosuku olulandelayo njengoba kuthiwa wayenezibazi zokusha esiqhomeni nasesandleni sangakwesobunxele.Emva kokufa kukaQwabe, amalungu omndeni wakhe athola ukuthi iselula nekhadi lasebhange kukamufi kuyasetshenziswa, nokwathi emva kophenyo lwamaphoyisa kwavela ukuthi  uNonjabulo owayesebenzisa ikhadi ukukhipha imali ne-app yasebhange kaQwabe.  Waboshwa kwathi uma kulandelwa umkhondo kwatholakala ukuthi ubefonelana noMtambo owaboshwa emva kwezinyanga ezintathu.Ebufakazini obunekelwe inkantolo obebuholwa ngabashushisi o-Advocate Nokulunga Ngcobo no- Alex Moolman kutholakale ukuthi uNonjabulo noMtambo babelokhu bexhumana ngezindlela ezehlukene ngemuva nangaphambi kokubulawa  kukamufi, kubukwa nezingxoxo zabo ku-WhatsApp nokucwaninga amakhamera emishinini yokukhipha imali lapho ayehamba ekhipha khona imali kamufi.Isitatimende esifundelwe inkantolo sezihlobo zikaQwabe, simchaze njengomuntu owayenobuntu, osiza umphakathi. Kuthiwa wayewumuntu onomusa nonakekelayo."
    },
    {
        "content": "IMGIXABEZE ngodilikajele iNkantolo yesiFunda yaseMadadeni owesilisa olahlwe elokudlwengula isaguga (73) oSizweni ngoNovemba 2017.Owesilisa, uSizwe Gift Zwane (30) uphinde wanikwa iminyaka emibili ngaphezulu ngokulahlwa yicala lokugqekeza ngenhloso yokwenza icala.Elandisa ngokwenzeka ngosuku lwesigameko, okhulumela iNational Prosecuting Authority (NPA), uNkk Natasha Ramkisson-Kara, uthe umgilwa wayesendlini yakhe ngesikhathi uZwane egqekeza.“Umgilwa wambuza uZwane ukuthi ufunani, kodwa kunokuthi amphendule wavele wambhozomela, wamdlwengula,” kusho uNkk Ramkisson-Kara.Uqhube wathi umgilwa waphunyuka, wabaleka, wayobiza indodakazi yakhe.“Umgilwa nendodakazi yakhe, bambona uZwane esebaleka,” kuchaza uNkk Ramkissson-Kara.Uveze ukuthi umgilwa wabe eseyiswa esiteshini samaphoyisa lapho afika khona wavula icala.Eqhuba uthe umgilwa wabe esedluliselwa esikhungweni iThuthuzela yakhona eMadadeni ukuze ayohlolwa kuqinisekiswe ukuthi udlwenguliwe yini aphinde anikwe nosizo lokwelulekwa ngokomqondo.Uthe ngesikhathi kuqulwa icala enkantolo, uMshushisi woMbuso uCindy Alberts uhole ubufakazi bakhe umgilwa, obendodakazi yakhe kanjalo nombiko owabhalwa odokotela emva kokuxilonga umgilwa.“UZwane, ngomlomo wommeli wakhe wazama ukubuphikisa ubufakazi bukamgilwa, ethi amehlo kungenzeka ukuthi awabonanga kahle ngoba usegugile. Yize kunjalo umgilwa wakwazi ukwenaba ngesibazi esasibukeka njengesibazi sokusha ngemumva kwendlebe kaZwane,” kusho uNkk Ramkisson-Kara.Uthe umgilwa wacacisa enkantolo ukuthi isibazi wasibona kahle ngesikhathi uZwane emdlwengula.“Inkantolo iyalele ukuthi igama lakhe lifakwe ohlwini lwabahlukumeza ngokocansi, yaphinde yanquma ukuthi akumfanele ukuba nesibhamu,” usho kanje.Uphethe ngelithi beyiNPA, bayasamukela isigwebo, wathi kuwumsebenzi wabo ukushushisa, bamele bonke abangabagilwa bobugebengu."
    },
    {
        "content": "KUHLWE emini kuMnuz Sihle Dlamini ngesikhathi iNkantolo yeMantshi yaseDundee imgixabeza ngodilikajele ngecala lokusoconga ikhansela le-NFP, uNksz Nompumelelo Zondi (38).Isidumbu sikamufi satholakala emotweni iduma ngoMashi 15 wango-2016 ngaphandle kwendlu yakhe eMsinga.Kwavela ukuthi wabulawelwa ivoti lakhe ngesikhathi kuzokhethwa iMeya entsha kuMasipala waseMsinga.Kwavela nokuthi wasocongwa ngemuva komhlangano wamakhansela owadonsa usuku lonke.Ngo-2018 kwajutshwa ithimba labaseshi ukuba liphenye kabanzi ngokusocongwa kwakhe.Ithimba labaseshi kusukela ngalowo nyaka belenza konke okusemandleni ukuthola umsolwa, laze laphumelela ngonyaka odlule. Ngokobufakazi obusenkantolo, amanyela eminwe atholakala ngaphandle kwemoto kamufi yiwona aholela ekutheni kutholakale umbulali.Ngaphambi kokuthi ijaji liwise isigwebo, uMshushisi u-Advocate Elvis Gcweka unxuse inkantolo ukuba imgixabeze ngesigwebo esinzima umsolwa kwazise wabulala inzalabantu.Lokhu uMshushisi uthe kuzodweba isithombe esicacile nakulabo abacabanga ukubulala abanye abantu egameni lezepolitiki.“Ukubulawa kwabantu egameni lezepolitiki yinto esijwayelekile. Ngakho kumqoka ukuba kunqandwe ngokuthi bajeziswe labo abasekhaleni lakho,’’ usho kanje.Uthe ukuphenduka insakavukela kokusocongwa kosopolitiki yikhona okwaholela ekutheni ungqongqoshe wamaphoyisa asungule ithimba elibhekelele ukubulawa kosopolitiki.Udalule ukuthi uDlamini wayekade ekhokhelwe u-R2500 ukusoconga umufi.IMantshi u-AJ Fererra ichaze uDlamini njengomuntu owakhetha ukukhipha umphefumulo egameni lezepolitiki.Uthe abantu abafana naye akufanele babe semphakathini, wamchaza njengezambane elibolile.Uthe inkantolo kungumsebenzi wayo ukuqinisekisa ukuthi abantu balolu hlobo bayasuswa emphakathini.Uyise kamufi uMnuz Msawenkosi Zondi ulishayele elikhulu ihlombe ithimba labaseshi elajutshwa ukuqhubeka nophenyo.Uthe bungehla ubugebengu ezweni uma bonke abaseshi bengasebenza ngokuzikhandla nangokwethembeka njengalaba ebebebhekelele leli cala.\"Ngijabule kakhulu ngesinqumo esiphume lapha enkantolo. Ngiyalibonga kakhulu nethimba labaseshi okuyilona elenze umsebenzi omuhle ukuqinisekisa ukuthi lo wesilisa ubhadla ejele,\" usho kanje.Uthe noma ingeke isabuya indodakazi yakhe emhlabeni kodwa ubulungiswa obenziwe yinkantolo yibona obumthoba amanxeba."
    },
    {
        "content": "UGWETSHWE udilikajele neminyaka engu-18 owesilisa (52) olahlwe ngecala lokuthumba nokudlwengula owesifazane oneminyaka engu-55. Kuthiwa lo wesilisa wagila le mikhuba ngoJulayi 25, 2022 kanti wayevele enikwe incwadi eyisivimbelo senkantolo sokuthi angasondeli kulo wesifazane. Ngokwesitatimende sophiko lwezokushushisa iNPA, laba bobabili babethandana ngo-2019, kwathi ngo-Agasti 2021 owesifazane wanquma ukumala lo wesilisa ekhala ngokuhlukunyezwa. NgoJulayi 2022 kuthiwa lo wesilisa wahlasela umgilwa, wamklinya, wamdonsela endlini eseduze lapho afike amshayela khona, wamgqema ngesando, wamgwaza wabe esemdlwengula elokhu ehleli naye ekwenza lokhu ephindelela izinsuku ezingu-10. Lo wesifazane waphunyuka wabaleka ngesikhathi kukhona owayevakashele lo wesilisa, wayobikela umndeni wakhe ngalesi sigameko. Uthe esebabikele abomndeni babe sebemthatha bemyisa esikhungweni esilekela abahlukumezekile iThuthuzela Care Centre eseMlaza. Okhulumela uphiko lwezokushushiswa komphakathi KwaZulu-Natal, uNkk Natasha Ramkisson-Kara, uthe bayasemukela isigwebo esinikwe lo wesilisa. “Izigwebo ezifana nalezi zitshengisa amandla ophiko lwezokushushiswa komphakathi lokulwela ubulungiswa. Siyawuncoma umsebenzi owenziwe abashushisi kanye namaphoyisa ophiko lwe-SAPS,” kusho yena.Lo mlisa ugwetshwe udilikajele ngokudlwengula, iminyaka emihlanu ngokuthumba,  iminyaka engu-10 ngokushaya nemithathu ngokuphula incwadi yesivimbelo senkantolo."
    },
    {
        "content": "NKOSIKHONA CELEUMQEQESHI webhola ophinde abe wumfundisi ebandleni labasindisiwe ugwetshwe ukudilikelwa yijele enkantolo yesifunda eVerulam ngoLwesihlanu ngecala lokudlwengula umfana owayeneminyaka ewu-9 ubudala.UDavid Mkhanyisi Ntshulana (59) ugwetshwa nje ubephika elala ngomhlane ukuthi wadlwengula lo mfana ngoSepthemba 16 ngonyaka odlule.Ngokobufakazi obethulwe phambi kwenkantolo, uNtshulana wadlwengula lo mfana ngesikhathi elele emzini wakhe eMhlasini eWaterloo. Lo mfana wayengomunye wabafana ababeqeqeshwa yilo mdlwenguli njengoba wayeneqembu lebhola labafana abancane. Kuvela ukuthi lo mfana wathi uma evuka, wezwa izinhlungu endaweni yokulahla itshe lentaba futhi egcotshwe ngamafutha khona. Kuthiwa eduze kwakhe kwakukhona umqeqeshi, enqunu, wathi akazange amenze lutho.Isisulu sasikade silele nomngani waso yena ongazange adlwengulwe. Ngakusasa umqeqeshi wabathatha bobabili abafana waya nabo enkonzweni kwaba sengathi akwenzekanga lutho.Isisulu sabhoboka ngale ndaba kumngani waso, wasiyala ngokuthi singathuli kodwa lolu daba siludlulisele kunina.Unina wavula icala lokudlwengula, nokwaholela ekutheni kuboshwe le ndoda edume ngokushumayela iqekebule enkonzweni.Phambilini lesi sigameko saba yindaba egudwini kumalungu omphakathi waseWaterloo namaphethelo, owawusabisa ngokumudla luhlaza lo mqeqeshi uma inkantolo imdedela ngebheyili.Ngaphambi kokuthi aboshwe, wayiswa esibhedlela kwazise umphakathi wawuqale ngokumtitinya.Ngesikhathi egqigqa enkantolo kwavela ukuthi ubhekene namanye amacala amane okunukubeza ngokocansi abafana abaneminyaka engu-12 kuya phezulu khona eWaterloo.Kwahlaluka nokuthi uMfundisi abagilwa wayeqala ngokuthi abaphuzise unemenayidi okukholakala ukuthi wayesuke esewuthake nesidakamizwa esithile esasibenza bazumeke, bese eyabadlwengula.Kuthiwa wayebasabisa ngokuthi uzobenzakalisa uma beke bathi nkente ngalolu daba.Kwavela nokuthi abazali abaningi bebemethemba kakhulu lo mfundisi emphakathini."
    },
    {
        "content": "KUHLWE emini kowesilisa obebhekene necala lokusoconga umshayeli kaBolt ngo-2021 ngesikhathi iNkantolo eNkulu yaseThekwini imgixabeza ngesigwebo sikadilakajele.Kuvela ukuthi uLuyanda Makhanya (17) wabulala uSiboniso Shangase (23) ngoFebhuwari 2021.Kuthiwa wamyenga ngokuthi enze isicelo sokuzolandwa emgwaqeni uMointy Naicker eThekwini ukuze ezomyisa eQueensburgh.Esefikile umufi, kuthiwa uMakhanya nomngani wakhe, u-Ayanda, bamjikela endleleni bambulala maqede bathatha isidumbu bayosilahla ehlathini eMlaza.Kuthiwa bambopha izandla nezinyawo base beyamklinya.Ngemuva kwalokho kuthiwa imoto kamufi yohlobo lweToyota Etios babeyishayela njalo uma bebuya esikoleni.Bakhalelwa ngamaSongo kaSigonyela njengoba amaphoyisa ababhadama beshayela imoto kamufi ngemuva kwalokho base bewakhombisa lapho belahle khona isidumbu.Isidumbu satholwa ngamaphoyisa sesibolile, sinephunga futhi sihanjwa yizimpethu. Ngaphambilini ethula ubufakazi, uConstable Patrick Xaba watshela inkantolo ukuthi ubuso bukamufi babugcwele izimpethu.IJaji uWilliam Nicholson limthole enecala uMakhanya, kwathi umngani wakhe lamkhipha phambili njengoba bungekho ubufakazi bokuthi kukhona akwenza ngesikhathi kubulawa umufi.UMakhanya limgojele ngokuthi kwasetshenziswa iselula yakhe ukuthumela isicelo sokulandwa.Izolo ijaji limgixabeze ngodilikajele uMakhanya ngecala lokusoconga umufi, lathi wayengungqondongqondo etulweni lokubulala umufi.Liphinde lamgweba iminyaka emihlanu ngkuthumba nengu-15 ngelokubamba inkunzi.\"Ngenhloso yokwehlisa isibalo samacala alolu hlobo, kumqoka ukuthi sikugwebe ukuze nabanye bezobona ukuthi bayagwetshwa abenza njengawe,'' usho kanje.UMnuz Bonga Zondi, ongumalume kamufi, ukushayele ihlombe ukugwetshwa kukaMakhanya.Uthe kubathoba izinhliziyo yize umshana wakhe engeke esabuya.Uthe bekungaba ngcono ukuba bobabili abathintekayo bagcine begwetshiwe. \"Akusenani ngoba ukhona oyedwa ogwetshiwe ngokubulawa kukamshana wami,'' usho kanjena.UMshushisi, u-Advocate Thabani Buthelezi, ubenxuse inkantolo ukuba imgwebe ummangalelwa ngoba ukhombise unya ebulala umufi."
    },
    {
        "content": "UHLULEKE ukuzibamba wavele wakhihla isililo enkantolo, umkamfundisi ngesikhathi ebona umyeni wakhe emi phambi kwemantshi ngamacala abhekene nawo okudlwengula izingane ezincane.UMfu Mandla Mahlaba (49), izolo, uvele eNkantolo yeMantshi yaseNtuzuma, ngamacala okudlwengulwa izingane zamantombazane ezineminyaka engu-13.Umkakhe ocele ukuba lingadalulwa igama lakhe, ukhulume neSolezwe ngendlela azizwa ngayo.Uthe okwenziwe ngumyeni wakhe uyokuxoxela amagwababa echobana. Uthe kumzwise ubuhlungu obukhulu ukuthi uMahlaba akhulelise ingane yakhe yentombazane eneminyaka engu-19 ngoba azi ukuthi akayizali.Uveze ukuthi ubenganalo ulwazi ngomjolo obuphakathi komntanakhe nomyeni wakhe. \"Bengingazi mina ukuthi bobabili bayathandana,'' usho kanje.Uthe akukho azokubuza umntanakhe ngoba okwamanje akakulungele ukuthi kungaba khona ingxoxo emayelana nalolu daba phakathi kwabo bobabili.\"Angeke ngize ngiluxoxe okwamanje nomntanani lolu daba. Ngiyehluleka,'' usho kanje.IMantshi uMisri ithe okwamanje kukhona izinto ezincane inkantolo esafuna ukuzibhekisisa ngakho kuhle ukuthi isicelo sakhe sebheyili asenze ngokuzayo uma esevele enkantolo.Icala lihlehliselwe u-Epreli 30, nonyaka.UMahlaba ubefake ijakhethi emhlophe elokhu ebheke phansi njalo. Kuthe uma esehla esephindela phansi ekhulukuthu wabonakala ewabuka amalungu ebandla lakhe abejabulela ukuthi usazoqhubeka nokubhadla ejele.Ngaphandle kwenkantolo umphakathi ububhikisha uphethe izingqwembe ebezinemibhalo eyehlukene.Eminye yazo ibibhalwe ukuthi anganikwa ibheyili. Eminye ibithi abazalwane sebezoke baphumule ukudla amasi nesiklabhu masonto onke. Lokhu kusukela ekutheni uMahlaba ubebadlisa lezi zinto ethi uyabasiza, uqaqa izinkinga zabo.Amalungu ebandla akhale ngempatho yoMfundisi bethi ibibaxaka. Omunye waleli bandla, uthe bekubamangaza ukuthi uMahlaba kungani asondelane kakhulu nezingane zamantombazane ezincane.“Kusho ukuthi ubazi ukuthi uhloseni ngazo,’’ lisho kanje ilungu. Lithe aphume nobomvu njengoba ekhalelwe ngamasongo kaSigonyela.Elinye lithe bafisa abolele ejele uMahlaba, lamchaza njengempisi embethe isikhumba semvu.Omunye umzali kamgilwa, ocele ukuba igama lakhe lingadalulwa uveze ukuthi ingane yakhe eneminyaka engu-13, ikhulelwe ingane yoMfundisi.\"Iyangicika le nto eyenziwe yilo Mfundisi enganeni yami. Ngikhuluma nawe nje ihlukumezekile kakhulu. Angazi ukuthi kwakuyinhloboni yomfundisi yona le,'' usho kanje.Okhulumela amaphoyisa KwaZulu-Natal, uConstable Thenjiswa Ngcobo, ukuqinisekisile ukuthi kunamacala okudlwengulwa avulelwe owesilisa waseNtuzuma.Esewonke amacala okudlwengula avulelwe uMahlaba okwamanje mathathu, kuvela ukuthi kungenzeka kuphele isonto sekwengezwe amanye."
    },
    {
        "content": "UDINGA uxhaso umdlali wegalofu (7) waseSavannah Park, eThekwini, okleliswe waba wunombolo 10 kwiSA Kids U/7.ULuyanda Gumede waba nothando lwegalofu emuva kokubuka uyise olidlalela ukuchitha isizungu.Uthe ngesikhathi ehamba noyise wayebuka indlela okudlalwa ngayo bese elingisa abadlali begalofu.“Ngiyakuthanda ukudlala igalofu ngoba awulinyazwa futhi akekho okudushayo njengasebholeni. Bengihamba nobaba uma eyodlala, kwathi ngelinye ilanga wangithengela eyami induku yokudlala, ngaqala lapho. Kumnandi ukudlala igalofu futhi ngifisa ukuba wumdlali odumile njengoTiger Woods,” kusho uLuyanda.Uyise, uMnuz Siphiwe Gumede, uthe ubehamba nendodana yakhe uma eyodlala igalofu ngoba bekungekho lapho abengayishiya khona.“Ngashonelwa wunkosikazi nokwenze ukuthi umfana wami, okunguye umagcino, angabi nendawo lapho ezosala khona uma ngiyodlala igalofu. Bengihamba naye ngase ngibona ukuthi uyakwazi ukudlala. Njengamanje uncintisana nezinye izingane kodwa sinenkinga yokuthi kunemidlalo angakwazi ukuya kuyona ngenxa yokushodelwa amasenti,” kuchaza uGumede.Uthe badinga uxhaso lwezimpahla zegalofu, olwemali ekhokhwa lapho kusuke kudlalwa khona igalofu ebizwa ngama-green fees, kube eyezokuthutha neyendawo yokuhlala.UGumede ungumshayeli wamabhasi kaMasipala weTheku.Uyafisa nokuthi indodana yakhe iye esikoleni esinegalofu ngoba njengamanje izifundela esikoleni esijwayelekile, iSimla Primary eShallcross.“Egalofini izinga lakho linyuka ngemidlalo oyidlalayo. Njengoba ekleliswe kunombolo 10 ngabe sikude manje kodwa kunemidlalo esingakwazi ukuya kuyona uma singenawo uphethroli nemali yokukhokhela abaphatha izikhwama neyokungena lapho kudlalwa khona. Njengamanje uLuyanda uqeqeshwa mahhala wuMnuz Janco Kruger axhunyaniswa naye wuPete Craig. Singakujabulela uma uhulumeni nosomabhizinisi nomphakathi wonkana ungasixhasa,” kusho uGumede.Uthe ngo-Agasti uLuyanda uzodlala kwiSan Lameer Junior Challenge ezoba seSan Lameer Gold Club ngo-Agasti 18 kuya ku-Agasti 23.ULuyanda uyatholakala ezinkundleni zokuxhumana kuTiktok uwu-@luyandagumedegolf."
    },
    {
        "content": "KUKHUTHAZWA abantu abasha ukuba babe nentshisekelo yokuvakashela izigcinamagugu ukuze bafunde kabanzi ngomlando onothile wezwe.Lokhu kugqugquzelwe nguNgqongqoshe wezeMidlalo, ezobuCiko namaSiko KwaZulu Natal, uDkt Ntuthuko Mahlaba.UDkt Mahlaba ukusho ngesikhathi kuvulwa ngokusemthethweni isigcinamagugu saKwaDukuza, enyakatho neKwaZulu Natal.\"Siyakholelwa kakhulu ekubalulekeni kwezigcinamagugu KwaZulu Natal. Yingakho nje sikukhuthaza kakhulu ukuthi zakhiwe zibe ningi,'' usho kanje uDkt Mahlaba, uNgqongqoshe wezeMidlalo, ezobuCiko namaSiko KwaZulu Natal.UMahlaba udalule ukuthi ukwakhiwa kwesikhungo samagugu kudle imali elinganiselwa ku-R27 million. Uqhube wathi kubajabulisile kakhulu ukuphothulwa kwesigcinamagugu.Ungqongqoshe uchaze izigcinamagugu njengezikhungo ezilonda futhi zinakekele amagugu esizwe nomlando ojulile wezwe. Uthe bafisa ukubona sanda isibalo sabantu abasha basendaweni ababayingxenye yokuvakashela isigcinamagugu.\"Akukho nokuncane ukungabaza ukuthi kuningi kakhulu abangakuzuza uma bezijwayeza ukusisebenzisa ngendlela efanele,'' kusho uMahlaba.UNgqongqoshe ubuye wahalalisela izikole zaKwaDukuza namaphethelo, wathi zizozuza lukhulu ngokusebenzisa isigcinamagugu. Ugcizelele ukuthi kungaba yinto enhle uma zinganda izigcinamagugu ezingxenyeni ezahlukene KwaZulu Natal.Uthe lokhu kumele kube yinto ebonakala iba seqhulwini komasipala abehlukene baKwaZulu Natal.IMeya yaKwaDukuza, uNkk Lindiwe Nhaca, ikushayele ihlombe ukuphothulwa kwesigcinamagugu kule ndawo. UNkk Nhaca nxuse abantu abasha bakule ndawo ukuba bazijwayeze ukusisebenzisa ngendlela efanele ukuze bahlomule ngolwazi olunzulu mayelana nomlando wezwe.UNkk Nhaca uthe kusemqoka futhi ukuthi abantu abadala nabo kumqoka bazijwayeze ukusebenzisa isigcinamagugu.\"Kuningi kakhulu abazokufunda abantu abasha bethu abazokuthola uma bengena ngaphakathi kusona,'' usho kanje."
    },
    {
        "content": "UDkt Nandipha Magudumana kuthiwa ushaywe yiziboshwa ejele eKroonstad, eFree State ngeSonto lapho egcinwe khona.Lokhu kuvezwe wummeli wakhe uMachine Motloung ngesikhathi ekhuluma esiteshini sezindaba i-eNCA ngoMsombuluko emini.UMotloung uthe uthole izindaba zokuthi kushaywe amumele eshaywa ngesinye isiboshwa ngesikhathi esengqungqutheleni. Uthe ube esezama ukuqinisekisa akuzwile ngenhloko yejele kodwa wangayithola.“Ngesikhathi sisahlabe ikhefu ngibe sengithola ucingo oluvela ngqo kwengimumele  engitshela ngesigameko. Ngibe sengizibophezela ukulandelela nenhloko yejele. Ngamafuphi nje ushayiwe ngempela okuthiwa yiziboshwa ezimbili esinye okuyisangoma nesinye esiphazamisekile emqondweni ezitokisini,” kusho uMotloung.Uthe sekunesikhathi  esatshiswa  futhi ebika ezinhlakeni ezifanele kodwa kungenziwa lutho.UMagudumana ugcinwe kuleli jele ngemuva kokuboshwa kwakhe ngo-Ephreli ngamacala okubalwa kuwo ukusiza isiboshwa ukuthi seqe ejele. Kuthiwa wasiza uThabo Bester ukuthi eqe ejele laseBloemfontein.Okhulumela uMnyango wezokuHlunyeleliswa kweziMilo ucashunywe kwi-eNCA ethi bebengakawutholi umbiko ngesigameko."
    },
    {
        "content": "UBECELE umufi ukuthi azomkhiphela i-lay-by ababeyenze bobabili, umsolwa okuthiwa ugcine egwaza ebulala owesifazane enxanxatheleni yezitolo eGateway, eMhlanga, ngeSonto.Lokhu kuvezwe owomndeni, uMnuz Halalisani Mbatha, engxoxweni neSolezwe, izolo, kulandela ukuvela kukamsolwa eNkantolo yeMantshi yaseThekwini.Izithombe zokubulawa kukaNksz Nomfundo Msibi (30) zisabalale ezinkundleni zokuxhumana ngosuku lwesigameko, abantu bebabaza isihluku sikamsolwa, uMnuz Siphamandla Khumalo (34), ebhokoda ngommese umufi kubuka wonke umuntu.Elandisa, uMbatha uthe umufi bese kunesikhashana ebuqedile ubudlelwano bakhe noKhumalo, anezingane ezimbili naye.Uveze ukuthi uKhumalo ubengafuni nokuyizwa leyo, njengoba ebehlale eshayela ucingo umufi kodwa azizibe izingcingo zakhe.Uthe ngoMgqibelo, umsolwa uvele waba yiphela endlebeni kumufi nakuye uMbatha, ethi ufuna kuyokhishwa i-lay-by yakhe yejakhethi eGateway.“Wayenike uNomfundo imali ezinyangeni ezintathu ezedlule ukuthi ayomenzela yona ngomazisi wakhe. Kuthe esebona eziba izingcingo zakhe, wagcina eseshayela mina ucingo, ethi ufuna ayomkhiphela,” kusho uMbatha.Uthe umufi ubemanqikanqika ukuya, ethi akazizwa kahle ngalolu hambo.Uthe wuye (uMbatha) omncengile ukuthi ahambe ayoyikhipha, khona kuzobonakala ukuthi uma ephinda eshaya uzobe esefunani.“Ungicele ukuthi ngikhulume naye, ngimtshele ukuthi okungenani akathumele umfowabo, angazizeli yena. Uthembisile ukuthi uzokwenza njalo kodwa bagcine befika bobabili,” kubeka uMbatha.Uqhube wathi uyalele umufi ukuthi angahambi yedwa, aphelezelwe wumngani, ukuze amvikele.“Sizwa kuthiwa ingxabano iqale khona ngaphandle kwesitolo isikhishiwe ijakhethi, umsolwa ebuza ukuthi kungani uNomfundo eziba izingcingo zakhe?” usho kanje.Uthe bona bezwe sebeshayelwa wuye umngani obehamba nomufi edinda esikaNandi ethi: “Nangu emgwaza, ephindelela.”Uthe babuze ukuthi ukhuluma ngani, wabatshela ukuthi umsolwa ubulala umufi.Uthe phambilini, ubudlelwano babo bebubuhle kodwa mumva nje bese bunodlame, umsolwa esehlale eshaya umufi, waze wathatha isinqumo sokumala.Uthe bakholelwa ukuthi ubekuhlelile ukumbulala njengoba ubemphathele ummese amgwaze ngawo.Uveze ukuthi ingane yabo endala, yashona eminyakeni edlule ineminyaka eyisikhombisa, kanti ephilayo ineminyaka emihlanu.Kuthiwa umufi obeseqashe kwa-Q eMlaza, ubeseshintshe amahlandla amabili imiqasho abehlala kuyo ebalekela yena umsolwa. Umufi owaseHlophenkulu, kanti umsolwa owaKwaMinyamanzi KwaNongoma, kanti babehlala ndawonye ubudlelwano busahamba kahle. Umsolwa ubesebenza ezinkontilekeni, umufi ebamba amatoho. Enkantolo, umsolwa ungene esagqoke isikibha esinamachaphazelo egazi, okukholakala ukuthi wayesigqoke ngesikhathi ehlasela umufi.Imantshi, uMnuz Ashwin Singh, ilihlehlisele uLwesine oluzayo, icala ukuze umsolwa afake isicelo sebheyili. UMbuso uveze ukuthi uzosiphikisa isicelo sebheyili, ngokusabela ukuphepha kofakazi nobucayi becala.Emva kwesigameko, amaphoyisa abopha umsolwa nomfowabo, Isolezwe elinalo igama lakhe, kodwa ugcine engavelanga enkantolo izolo, njengoba kuvele ukuthi igama lakhe libuye lahoxiswa ecaleni. "
    },
    {
        "content": "Umkhuzi wamaphoyisa aseLimpopo uLieutenant General Thembi Hadebe useyalele amaphoyisa ukuthi athungathe futhi abophe ngokushesha owesilisa osolwa ngokudubula abulale umkakhe esesontweni ngoMgqibelo.Lesi sigameko kuthiwa senzeke eMadonde Shadani ngabo-6 ntambama ngoMgqibelo.Kubikwa ukuthi umsolwa ungene emagcekeni esonto ngesikhathi ibandla lisadumisa wadubula umkakhe ephindelela (45) waphelela endaweni yesigameko.Ngokwesitatimende samaphoyisa, umsolwa ongaziwa iminyaka yakhe, ubaleke ngeToyota Corolla e-sivler grey.Amaphoyisa athe yize imbangela yalokhu ingaziwa kodwa ngeke akuchithe ukuxabana kwezithandani njengesizathu.Amaphoyisa anxuse noma ubani ongaba nolwazi olungasiza ukuthi kuboshwe umsolwa ukuthi ashayele umphenyi wecala uSergeant Mashamba Mbangiseni ku-079 424 3573 noma ku-08600 10111 okanye abikele isiteshi asize samaphoyisa."
    },
    {
        "content": "BAGQEMEKE inkambabeyibuza yengozi abamangalelwa ababili ecaleni lokufa kukaSenzo Meyiwa, ngesikhathi iJaji Ratha Makgoatlheng linquma ukuthi izitatimende zokuvuma icala zizoba yingxenye yobufakazi.UMeyiwa wadutshulwa wabulawa ekubo kwentombi yakhe uKelly Khumalo, eVosloorus eGauteng ngo-2014. UMbuso uthi abamangalelwa ngesikhathi beboshwa bavuma emaphoyiseni baze basayina izitatimende bewalandisa ngokubulala uMeyiwa.Abamangalelwa bathi amaphoyisa abaphoqa ukuthi basayine izitatimende futhi bayawaphika onke amacala ababhekene nawo. Bebefake isicelo sokuthi izitatimende zichithwe zingabi yingxenye yobufakazi benkantolo.IJaji uMakgotlheng likhiphe isinqumo salo ngoLwesine ekuseni emuva kokuthi icala laguqa ngoMsombuluko. Lithe abamangalelwa owokuqala uMuzikawukhulelwa Sibiya  nowesibili uBongani Ntanzi bahlulekile wukuveza ubufakazi bokuth baphoqwa.“Emuva kokucungungula kabanzi ngithole ukuthi ummangalelwa wokuqala nowesibili bazivumela bona bengaphoqwe wumuntu ukusayina izitatimende. Ummangalela wesibili futhi wayengaphoqwe muntu wazivumela ukuyokhomba endaweni yesigameko,’’ kusho iJaji.UMbuso ucele ukuthi kuyiwe ekhefini beyoxoxa ukuthi kuzoqhutshekwa kanjani necala emuva kwesinqumo."
    },
    {
        "content": "UMPHATHISWA wezokuThuthukiswa koMphakathi eKZN, uNkk Mbali Shinga, uzwakalise ukudumala ngabakuthole esikhungweni esingenzi nzuzo, i-ABH Children’s Home esizinze eChatsworth, KwaZulu-Natal.Umphathiswa usho kanje kulandela ukuthi ngoJulayi, kuqubuke izinsolo zokuhlukunyezwa kwezingane, zihlukunyezwa ngabanye babasebenzi kulesi sikhungo abagcina bexoshiwe.NgoLwesibili, uhlangane nebhodi lesikhungo njengoba ebezoletha umbiko emva kophenyo oluthathe amaviki amathathu.Ekhuluma nabezindaba uthe benza isithembiso ukuthi inhloko yomnyango izokwenza uphenyo ukubheka ukuthi izinsolo ezazibikiwe ziyiqiniso ngempela yini.“Siwudluliselile umbiko futhi njengomnyango sidumele kakhulu ngezinto esizitholile ngaphakathi esikhungweni. Ngempela abantwana bazisholo bona ukuthi bebeshaywa, bejeziswa ngezindlela ezehlukene futhi bewashiswa nezitsha ngamanzi abandayo,” kusho uNkk Shinga.Uthe abanye bebehlukunyezwa ukuthi bebebuka abanye beshaywa.“Ngokomoya nangokomqondo uma ulokhu ukhunjuzwa ukuthi njengoba ulapha watholakala uhluphekile noma usesimweni esithile ngakho-ke yamukela noma yini, lokho kuyakuhlukumeza. Ngakho njengomnyango lezo zinto azisiphethe kahle yingakho silapha,” usho kanje.Uthe kunethimba elizoqapha iThekwini Monitoring Unit Evaluation elizosebenzisana nalesi sikhungo elizobabikela ukuthi ukhona yini umehluko okhona.Inhloko yomnyango, uNkk Nelisiwe Vilakazi, ithe isikhungo asibabheki abasebenzi baso ukuthi bakhona yini ohlwini lwabahlukumeza izingane.“Umthetho uthi uma uzosebenza endaweni enabantwana kufanele ubhekwe ukuthi awukho yini la okubhalwa khona abantu abenze amacala ebantwaneni. Uma ukanjalo uyaye ungabe usaqashwa kuleyo ndawo, ngakho-ke sitholile kulesi sikhungo ukuthi abantu ababhekwa kuleyo rejista ebizwa ngo-Part-B, yokuvikela izingane,” kubeka uNkk Vilakazi.Uthe banxusa ukuthi wonke umuntu osebenza esikhungweni ukuthi abhekwe kuleyo rejista, uma etholakala, aqheliswe ngoba ungathola ukuthi omunye unenkinga yokuhlukumeza abantwana. Uqhube wathi balindele ukuthi izinkinga zilungiseke masinyane ukuze izingane ziphephe.Isikhulu esiphezulu sase-ABH, uMnuz Ray Naguran, sithe bayawamukela umbiko futhi basazowufunda.“Sisanda kuwuthola umbiko, asibanga naso isikhathi sokuwufunda. Sizochitha izinsuku ezimbalwa siwetshise emva kwalokho bese siyaphawula. Okwamanje izinto zisahamba kahle ngaphakathi esikhungweni,” kusho uNaguran."
    },
    {
        "content": "UVELE wadumala unina webhungu elabulawa ngesihluku, lisolwa ngokuntshontsha utshwala, ethola esefikile enkantolo ukuthi kwahlehliselwa olunye usuku ukukhishwa kwesinqumo secala.Unina kamufi, umndeni wakhe namakholwa bebemagange ngesikhathi befika eNkantolo yeMantshi yaseVerulam izolo kodwa baphuma sebephatheke kabi.Bekulindeleke ukuthi iMantshi Sanele Hlatshwayo yehlulele ecaleni lokubulawa kowayengumfundi ka-matric, u-Andile ‘Bobo’ Mbuthu (16), okwenzeka ngo-Ephreli 2020.Abamangalelwa abahlanu bebengabonwa nangokhalo enkantolo nokuthe uma intatheli ifonela ummeli wabo, imbuza ukuthi kungani kucwebile enkantolo, wathi kwahlehliselwa uJulayi ukukhishwa kwesinqumo.Umshushisi wecala ubengekho enkantolo kodwa uzakwabo oficiwe uqoqele ndawonye abebeze kuleli cala waxolisa ngokuthi abaziswanga ukuthi imantshi yathi izobe ingekho enkantolo osukwini lwayizolo.Lo mshushisi uthe phambilini kwahlanganwa kwathathwa isinqumo sokuthi imantshi yehlulele ngoJulayi 18.Ngaphandle kwenkantolo umalume kaBobo, uMnuz Bongani Mthembu, uthe baphatheke kabuhlungu bewumndeni.UMthembu uthe yibona obekumele baziswe kuqala ukuthi icala lihlehlile kodwa bathola sebefika enkantolo okuyinto athe iwubudedengu.“Bakhombise ukuseya ekubeni salinyalelwa. Kuvusa isilonda ukuza kwethu enkantolo. Kumanje sihamba nonina womntwana (Bobo), uphatheke kabi ukuthi ngosuku okumele ngabe ujabula ngalo, uthola ingcindezelo,” kusho uMthembu ethi bathatheke kancane.Abomndeni kaBobo namalungu ebandla babuthelane ndawonye ngaphambi kwesango lenkantolo kubonakala ukuthi abayikholwa into ebehlele.Umholi webandla labo, uMnuz Cebolenkosi Mngomezulu, uhambe emazwini kaMthembu wathi badumele ngakuchaze ngobudedengu benkantolo.“Sekuphele iminyaka emine siyihamba le ndlela. Asijabule neze indlela okwenzeke ngayo izinto. Siyathemba akusekho okunye ukuhlehla okuzoba khona futhi buzokwenzeka ubulungiswa,” kusho uCebekhulu.UBobo washaywa washona ngamadoda ayisikhombisa endaweni yobumnandi okwakungekamzala wakhe, iMagagula Lounge, eHambanathi, oThongathi. Umzala kaBobo, uMlungisi Thabethe, owayengummangalelwa wokuqala kuleli cala, wadutshulwa washona ngo-2021 esigamekweni amaphoyisa athi asihlobene naleli cala.Omunye wabamangalelwa, owayengumngani kaBobo futhi ehamba phambili kwababemshaya, waphenduka ufakazi woMbuso.Isidumbu sikaBobo sashiswa kwathi izinsalela zaso zaqotshwa zafakwa ezikhwameni nezitini zaphonswa edamini. Amaphoyisa asithola, okuyinto eyagovuza umphakathi wangqongqisa iMagagula."
    },
    {
        "content": "NKOSIKHONA CELEUBONGA uNkulunkulu ngokuhlanganisa iminyaka engu-15 ehola ibandla uMphostoli Njabulo Zulu weHouse of Glory Family Church.Ibandla elasungulwa ngo-2009, nonyaka libungaza ukuhlangana kweminyaka engu-15 labunjwa. Linesizinda eMthonjaneni, eMelmoth.Lizokuba nendumezulu yenkonzo yokubungaza iminyaka ngo-Okthoba 24 kuya ku-25 esakhiweni salo.Lokhu kuyisibusiso esikhulu ngokusho kukaMphostoli Zulu. Uthi zibe khona izinselelo nezingqinamba abadlule kuzona kuyona yonke le minyaka kodwa ngenhlanhla enkulu, uNkulunkulu ume nabo bakwazi ukubhekana nezimo ezahlukene.Uthi kuningi abakufundile kuyona eminyakeni edlule njengebandla beqhuba umsebenzi kaNkulunkulu. Umfundisi ubonga bonke abazalwane ababekhona ngesikhathi lisungulwa nabasekhona namanje. Nalabo asebalishiya nabo uthe baklama indima enkulu ekuqinisekiseni ukuthi liyadlondlobala futhi liba nenqubekela phambili. Ukubambisana uthe yikhona okube umgogodla wokuphumelela kwalo.\"Siyambonga kakhulu uNkulunkulu ngokusigcina kuze kube lapha. Sesihambe ibanga elide kakhulu manje,'' usho kanje uMfundisi Zulu.Uveze ukuthi bakhona abazalwane abase bephenduke umgogodla webandla abalishiya kodwa uNkulunkulu waqhubeka nokuma nabo.Uthe kodwa ibandla livele ladlondlobala kakhulu kunakuqala. \"Ngalokhu ngicabanga ukuthi uNkulunkulu ubefuna ukusikhombisa ukuthi ibandla lingelakhe,'' usho kanje.Uveze ukuthi ibandla likholelwa kakhulu emkhulekweni nasekukhuthazeni imfundo ebantwini abasha. Wathi bayakholelwa kakhulu nasekubunjweni kwemindeni. UZulu ukholwa ukuthi ibandla elinabantu abasha abathanda imfundo nalo liba nekusasa eliqhakazile.Ibandla linamagatsha ehlukene okubalwa elise-Alice, e-Eastern Cape, eliseMpangeni, eNkandla, eRicharsd Bay, naseThekwini.Laziwa kakhulu nangokunikezela ngosizo olwahlukene emphakathini elikuwona.Leli bandla ulihola ngokubambisana nomkakhe naye ongumfundisi uMfu Portia Zulu."
    },
    {
        "content": "KUSOLWA ukuziphindisela kudutshulwa owesifazane obelele nosana eMalukazi washona, ngoLwesihlanu entathakusa.UNksz Ncamisile Mkhize (40) kuthiwa ubelele nosana lwakhe olunezinyanga eziyithupha ngesikhathi kungena amadoda amabili endlini, eyodwa yabanga isibhamu nomyeni wakhe, enye yaqonda akamelweni lokulala yamdubula elele,  kwadubuleka nosana abelele nalo.Kuthiwa eminyakeni emithathu edlule uNksz Mkhize wabopha owesilisa okhulile owayethi uthandana nendodakazi yakhe eyayineminyaka ewu-14 ngaleso sikhathi. Owesilisa waboshelwa icala lokudlwengula ngoba indodakazi yakhe yayisengaphansi ngokweminyaka. Kuthiwa waphuma ejele, kungakapheli sikhathi esingakanani sekudutshulwa unina wentombazane owavula icala.Umyeni kaNksz Mkhize, uMnuz Nanana Dlamini, uthe uzwe umsindo obekungathi kukhona ongena emjondolo ongaphandle, wavuka ethi uyobheka.Kuthe esathi uyovula ngasekhishini, engakavuli abebengaphandle bakhahlela isicabha, savuleka bahlangana khona ekhishini. Kwangena amadoda amabili, egqoke izigqoko ezivale ubuso.  Engene kuqala uzame ukulwa nayo kodwa kwaba nzima ngoba ibiphethe isibhamu. Eyesibili ingene yaqonda ekamelweni labo lokulala yafike yadubula umkakhe nengane abelele nayo embhedeni.\"Sisale ekhishini  nalesi sigebengu esingene kuqala. Ngizwe kuqhuma isibhamu. Umkami udutshulwe elele, ingane nayo idubulekile kodwa yona isindile. Iyiswe  esibhedlela yabhandishwa yabuya,\"  kuchaza yenaUthe umsolwa obedubula uzishaye ngempama izingane ebese zivuswe umsindo wesibhamu,  zizama ukubaleka, wazibuza ukuthi siphi isibhamu sikanina.\"Umkami ubengenaso isibhamu futhi akakaze abe naso. Izigebengu zithathe amaselula abo nesikhwama semali obekuseduze  kombhede,\"  kusho yena.Uqhube wathi umkakhe ubengakaze abike ukuthi kukhona umuntu axabene naye.\"Ngisadidekile nje ukuthi ngizothi udutshulelwani ngoba akujwayelekile ukuthi izigebengu zisike ama-buglar guards ngoba zifuna amaselula,\"  kusho yena.Ebuzwa ngezinsolo zokuziphindisela, uthe akanalo ulwazi lwalokho, obesho njalo  kungenzeka ukuthi unolwazi umndeni ongenalo kodwa ukhona umuntu owaboshelwa ukudlwengula indodakazi yabo. Okhulumela amaphoyisa kulesi sifundazwe uLt Col Nqobile, usiqinisekisile isigameko, wathi amaphoyisa aphenya amacala amathathu, elokugqekeza, elokubulala nelokuzama ukubulala.  "
    },
    {
        "content": "IDUTSHULWE yafela endaweni yesigameko indoda okuthiwa ihlwithe isibhamu sephoyisa ngaphakathi esiteshini, yadubula ibhekise emaphoyiseni kwalimala amathathu.Isigameko esithuse abaningi senzeke ngaphakathi esiteshini samaphoyisa esiseRichmond, ngoMgqibelo.Umsolwa, Isolezwe  elithole ngomthombo walo ukuthi ngowase-Harding, kuthiwa ufike kulesi siteshi ezenza umuntu ozovula icala. Ngesikhathi iphoyisa lesifazane lisazama ukumsiza, kuthiwa ugxavune isibhamu salo ebesilenga enqulwini, wadubula ebhekise emaphoyiseni abekhona kwalimala amathathu. Kuthiwa amaphoyisa angenelelile aphendula ngenhlamvu wadubuleka wafela endaweni yesigameko.Umthombo weSolezwe  osondelene namaphoyisa aseRichmond, uthe; “Kusolwa ukuthi ubeseke waya esiteshini esise-Harding, wayobika ukuthi kukhona abamlandelayo abafuna ukumbulala, wanxusa amaphoyisa ukuthi amsize ayomcashisa okungenani eXobho, okuyinto okwagcina kungavunyelwene ngayo.” Uthe ukholwa ukuthi kungenzeka ukuthi umsolwa ubezama ukuzibulala ngalesi senzo sakhe kwazise ukugasela esiteshini samaphoyisa ahlwithe isibhamu salo udubule kungenasizathu, kuyizinkomba zokuzimbela igodi kalula.UNksz Kamogelo Mgotsi okhulumela ihhovisi likaNgqongqoshe wamaPhoyisa kuleli, uMnuz Senzo Mchunu, uthe uMchunu ukushayele ihlombe ukungenelela ngokushesha kwamaphoyisa okuholele ekudutshulweni komsolwa.Kwenzeka lokhu nje, kuthe ngalo isonto eledlule ithimba lamaphoyisa esifundeni Umzinyathi, adubula abulala umsolwa okuthiwa udubule wabhekisa ngakuwo ngesikhathi embhadama ephethe isibhamu esingekho emthethweni, erenke eMsinga.Okhulumela amaphoyisa KwaZulu-Natal, Colonel Robert Netshiunda, uthe kulimale iphoyisa elilodwa kulesi sigameko.“Amaphoyisa abeqeda kubopha umsolwa obefunwa uthuli ngamacala amathathu okubulala enzeke eQulu, eNquthu, obanjwe eMsinga. Ngesikhathi esendleleni ebuyayo, azithele phezu komsolwa obephethe isibhamu erenke okuthe uma esondela ngakuyo wasikhipha wadubula ebhekise ngakuwo, kwadubuleka iphoyisa elilodwa lalimala. Amaphoyisa aphendule ngendlela efanayo wafela endaweni yesigameko,” kusho uNetshiunda.Uthe umsolwa oboshiwe utholwe nesibhamu esikhulu, kanti odutshulwe ngamaphoyisa, utholwe nesibhamu esincane sohlobo lwe-38 special revolver."
    },
    {
        "content": "UFAKAZI esigcawini esiqondisa ubugwegwe uMengameli wezimantshi KwaZulu-Natal, uthe ubucayi bezinsolo zokugwazisa ngemali nangocansi kwababefuna izikhundla zokuba yizimantshi kwamphoqa ukuthi avule icala emaphoyiseni.IMantshi uJohannes Meijer yethule ubufakazi esigcawini esiqondisa ubugwegwe uMnuz Eric Sibusiso Nzimande ngoMsombuluko.Isigcawu esenganyelwe ngusihlalo okuyiJaji Jeremiah Shongwe, osathatha umhlalaphansi, siqhubeka eNkantolo edingida amacala athinta imindeni ePhoyinti, eThekwini.“Akukho lapho mina engaphenya khona ngokwami kodwa ngasebenzisa imininingwane engahlinzekwa yona, ngavula icala emaphoyiseni. Umthetho uyangiphoqa ngenxa yesikhundla sami ukuthi ngibikele amaphoyisa ngoba ngangiyoba senkingeni uma ngithula nolwazi mayelana nezinsolo zenkohlakalo,” kusho uMeijer.UNzimande, obekade ebukeka ezikhululekele futhi ebhala phansi obekushiwo wufakazi ngaye, ubekwe amacala awu-162 yiKhomishini yeziMantshi.UMeijer usophikweni olubheke ukusebenza ngobuqotho kusukela ngonyaka u-2000, izinsolo abekade efakaza ngazo, uthe zazivela kuNkk Lindelwa Gumede owayesebenza noNzimande ngoJulayi 2015.Kuthiwa wayesola uNzimande ukuthi ugwazisa ngemali nangezinto ezithinta ucansi kwababegaqele ukuba yizimantshi okwesikhashana.UNkk Gumede kuthiwa wenza izinsolo zokuthi wayesegwazele uNzimande izikhawu. Kuvela nokuthi langa limbe wacelwa nguNzimande azohlala emathangeni akhe khona ezomphulula, baxoxe ngocansi.UMeijer uthe nakuba uNkk Gumede awahoxisa ngo-2016 amacala, kodwa wagcizelela ukuthi kuyiqiniso ayekubhale encwadini efungelwe eyanikwa amaphoyisa.UMeijer uthe umthetho unika igunya Nzimande ukuba enze izincomo kwiphini likangqongqoshe eMnyangweni wezobuLungiswa ngabalungele ukuba izimantshi okwesikhashana.Ummeli kaNzimande, uMnuz Ravindra Maklilall, upheke Meijer ngemibuzo ethi buphi ubufakazi bokuthi uNzimande wagwazisa uNkk Gumede uR140 000?UMeijer ubebuye athi okunye akanalo ulwazi lwakho. Lapho uNzimande ubewahlome kuMeijer amehlo akhe uma ephendula abuye abhale phansi.Emacaleni uMeijer athi wawabikela amaphoyisa, kukhona nawokuba seCasino egembula ngesikhathi somsebenzi uNzimande.UNzimande uthe uyakweshwama kushiwo ngaye futhi anyathelwa ngezinyawo amalungelo akhe kwenziwa uphenyo, wathi kuyinto abazoyiveza esigcawini.UMaklilall ubuze sakubhuqa uMeijer ukuthi uyazi yini ukuthi u-50% wabantu okuthiwa bagwazela uNzimande, babhala izitatimende bekuchitha njengamampunge okushiwo ngabo?UMeijer uthe akanalwazi ngoba kwakungeyena umphenyi.Isigcawu siyaqhubeka."
    },
    {
        "content": "IPHOYISA ladubula amahlandla amaningi kwaze kwajama isibhamu libhekise kowesilisa owekade encike ngendololwane emotweni yalo imizuzwana emithathu eMolweni, eThekwini.Ummangalelwa uSergeant Sibonelo Shabangu kuthiwa waqeda wabaleka walahla phansi isibhamu ayekade edubula ngaso esasala sibangwa abantu.Lobu ubufakazi obethulelwe iNkantolo yeMantshi yasePinetown, izolo, ngumngani kamufi futhi ongumshayeli wetekisi, uMnuz Ayanda Ngcobo.UShabangu, ongaphandle ngebheyili kaR5 000, usolwa ngokudubula amahlandla amane uyise wezingane ezinhlanu, uMnuz Qaphela Mdima.UMdima washona esanda kungeniswa emtholampilo waKwaDabeka.Isigameko senzeka ebusuku ngoNovemba 25, 2022, lapho kupakwa khona izimoto endaweni yobumnandi eCasa Blanca Lifestyle eMolweni, eThekwini.UNgcobo utshele inkantolo ukuthi uShabangu ulandise wathi bafika behamba bengabangani beyisithupha eCasa Blanca ngo-11 ebusuku bahlala endaweni yezicukuthwane.Kwakunguye (uNgcobo), umufi nowesilisa athe uNjabulo, abaphuma ngaphandle kwendawo yobumnandi.“UMandla (indoda eyazana nomufi abayifica eCasa) wagaxa umufi wathi abaphumele phandle baye kumuntu ababekweleta naye uMdima uR200. Singakafiki kulowo muntu, UShabangu wayalela uMandla ukuthi angasondeli eduze wemoto yakhe nomufi, “ kusho UNgcobo.Uqhube wathi umufi owayengahlomile futhi eneme, waphendula uShabangu wathi: “Awu mfethu, ngoba ngithi sesayilungisa nje leya nto, yinindaba singavele sithenge i-drink, sidlule kule nto.”Kuthiwa uShabangu wavele wahosha isibhamu emotweni yekhe wavulela ngenhlamvu ebhekise kuMdima wawa phansi.Kuthiwa wadutshulwa ngisho esephakamise izandla zombili samuntu ocela uxolo kodwa uShabangu wadubula saze sajama isibhamu.UNgcobo uthe wabaleka nayekade ehamba nabo uShabangu, watshinga phansi isibhamu.Bekuqale kwethulwa ubufakazi uDkt Njabulo Ndlovu owahlola isidumbu sikaMdima. Uthe umufi wayenamanxeba amane okudutshulwa elalisesifubeni, amabili emhlane nasesihluzwini.UNgcobo uzoqhubeka nokwethula ubufakazi ngo-Ephreli 25. Uzobe ehlonywa imibuzo ummeli kaShabangu, uMnuz Andile Dakela."
    },
    {
        "content": "UPHENYEKE izinqe uMuzikawukhulelwa Sibiya ongummangalelwa wokuqala ecaleni lokufa kukaSenzo Meyiwa, ngesikhathi ufakazi eveza ukuthi wayekhona eGauteng ngo-2014 ekubeni ethe wayengekho.UMeyiwa wadutshulwa wabulawa ekubo kwentombi yakhe uKelly Khumalo, eVosloorus, eGoli ngo-2014.USuperintendent Chupye Christopher Matlou ongumphenyi kwiRoad Traffic Management Corporation (RTMC), ufakaze walahla uSibiya.UMatlou uveze ukuthi uSibiya wayeseGauteng ngo-2014 waze wafaka isicelo sokubhala ukuhlolelwa izincwadi zokushayela.“NgoJulayi 17, 2014 wabhala ehlolelwa izincwadi zokushayela eBrakpan wafeyila. Waphinda wafaka esinye isicelo ngalolo suku esefuna ukubhalela eBoksburg. Wabhala ngoSepthemba 15 waphasa,’’ kuchaza uMatlou. Ummeli wommangalelwa wokuqala osewamxosha, uMnuz Sipho Ramosepele, phambilini wathi uSibiya wayengekho eGauteng ngonyaka okwabulawa ngawo uMeyiwa. URamosepele wathi uSibiya waphelelwa wumsebenzi, wahamba ngoMashi 2013 wabuyela kwelakubo KwaZulu-Natal waze wabuyela eGauteng ngo-2015. UMshushisi u-Advocate George Baloyi uthe ubize lo fakazi ngamabomu ukuze aveze ukuthi uSibiya wakhuluma amanga.UMatlou uphinde waveza ukuthi ummangalelwa wesihlanu uFisokuhle Ntuli  wayenemoto iVW emhlophe ebhaliswe ngaphansi kwegama lakhe kwabezokuthutha. Izitatimende zokuvuma amacala zabamangalelwa, ziveza ukuthi babehamba ngeVW Polo emhlophe ngesikhathi kuyosocongwa uMeyiwa.Kuvela nokuthi leyo moto yayishayelwa wuyena uNtuli okuthiwa wafika wasala ngaphandle komuzi okwadutshulwa kuwona uMeyiwa.Ufakazi uveze ukuthi uNtuli wayehamba ngayo le moto ngoFebhuwari 2, 2016 ngesikhathi emiswa yiphoyisa elambhala ithikithi.Ufakazi uthe uNtuli uphinde avele emabhukwini abo ukuthi wayehamba ngayo ngolunye usuku emiswa amaphoyisa ophiko lweJohannesburg Metro, nawo ambhala elinye ithikithi.UMatlou uthe uyafunga uyagomela ukuthi amarekhodi abo awashayi eceleni futhi lokhu akwethule enkantolo kuyiqiniso elimsulwa.Ummeli u-Advocate Charles Mnisi, uzamile ukuphebeza ukwethulwa kobufakazi ekhala ngokuthi abanikwanga ngesikhathi isitatimende sikafakazi. Abanye abameli bathe bona banikwa kusenesikhathi.Leli phuzu libangiwe kakhulu kodwa ijaji lanquma ukuthi ubufakazi buqhubeke. Kulindeleke ukuthi abameli baphose imibuzo kuMatlou ngoMsombuluko uma icala selibuyela enkantolo."
    },
    {
        "content": "UCHAZWE njengeqhawe lomuntu omusha owesifazane waseSheshi obebhekelele izimali kwisiFundabhishobhi saseNatal esiholwa nguMbhishobhi Nkosinathi Ndwandwe.UNksz Thandekile Charmaine Dumisa (40) udlule emhlabeni ngemuva kokuxinwa ukugula esePort Shestone Hospital.Izolo bekunenkonzo yakhe yomngcwabo ebikade iqhutshwa esakhiweni sePherishi abekade ekhonza kuyona, iSt Augustine, eyaziwa ngokuthi kukwaMdladla, eMlaza.UFata Phumlani Dludla uthe njengebandla bagqemeke engeqiwa ntwala ngokudlula emhlabeni kukaNksz Dumisa.Umchaze njengowesifazane obenobuhlakani, ekhuthele futhi kukuningi okuhle aphokophelele ukukuzuza.“Kuningi okuhle abekwenzela ibandla. Siyafisa nje ukuthi siduduze umndeni nabo bonke nabangani,’’ usho kanjena.Uyise kamufi ongusomabhizinisi owaziwayo, uMnuz Musa Celani Dumisa, uthe bafe olwembiza ngokudlula emhlabeni kukaThandekile.Uthe kuningi okuhle abekwenza emndenini kanjalo nasebandleni laseSheshi.Uthe indodakazi yakhe ibingumuntu ekubeka eqhulwini ukubona intsha iba nekusasa eliqhakazile.Umncomile ngokuthi usebenzele ibandla ngokuzikhandla nangokuthembeka.NgoLwesine bekukade kukhona inkonzo yakhe yesikhumbuzo eMargate ebikade ihanjelwe nguMbhishobhi uNdwandwe, naye omethulele isigqoko umufi.Amalungu amaningi ebandla amncomile umufi ngegxalaba alifakile ekuqinisekiseni ukuthi zihamba kahle ezezimali ebandleni.USolwazi Bonke Dumisa, onguyise omncane kamufi, uthe bayambonga  uNkulunkulu ngokubabusisa ngohlobo lomuntu omusha obehlakaniphile futhi ebazisaabanye abantu.Uthe uhlobo lwenkonzo aphelezelwa ngayo umufi iwubufakazi bokuthi ubengumuntu onjani.Umlando omfishane kamufi uveza ukuthi amabanga aphansi uwenze eCebolenkosi Pre Primary nasesikoleni Enyanisweni Primary. Wadlulela ePort Shepstone High School. Ubeneziqu zeBusiness Science azithole eNyuvesi yaseKapa. Wase enza neBachelor of Commerce. Ufihlelwe emathuneni ebandla."
    },
    {
        "content": "INDODANA yomholi webandla lamaJericho, isiqokelwe ekutheni ingene ezicathulweni zikayise ongasekho emhlabeni.USabelo Mhlaba (24) uqokelwe ukuba ahole igatsha laleli bandla eliseNgonyameni ebeliholwa nguyise, uMfu Samuel Mhlaba  ngaphambilini.UMhlaba owayaziwa ngesiphiwo sakhe sokuphulukisa abagulayo usanda kudlula emhlabeni.Waduma kakhulu ngesikhathi kuvela ukuthi uyena owayelapha uZodwa Wabantu.Indodana yakhe ithe izimisele ngokuthi iqhubeke nokuhola leli bandla ngobuqotho njengoba noyise ayekade enza ngaphambilini.Ithe ayifuni ukuthi yenze into uyise angeke aze ayithande nalapho ekhona.Ichaze uyise njengomuntu obemazisa kakhulu uNkulunkulu futhi ewuqhakambisa nomkhuleko.\"Ngizimisele ngokuthi ngihambe ezinyathelweni zikababa ongizalayo ngokuhola kahle ibandla kanjalo nangendlela yokuziphatha. Angifuni ukuthi ngenze izinto ubaba ayengeke aze azithande ukuba ubesadla anhlamvana,'' usho kanje.Ithe okuseqhulwini kuyona ukuqinisekisa ukuthi ibandla libonakala likhula liba nenqubekela phambili ngaso sonke isikhathi.Okunye okumqoka kakhulu njengamanje uthe ukwenza isiqiniseko sokuthi konke kubonakala kuhamba kahle ebandleni, kungabi khona ugcobho wokuthi ibandla seliholwa wuyena ekubeni esemncane ngokweminyaka.\"Kukhona konke engikwenzayo ngithemba uNkulunkulu ukuthi uzoba nami kanjalo nomoya wakhe ubaba lapho ekhona,'' echaza.Uthe ubunye nokusebenzisana phakathi kwamalungu aleli bandla yikhona okuwumgogodla wokuphumelela kwebandla anikezwe umsebenzi wokuba alihole.Ukuvezile ukuthi yena ungena kulesi sigqiki njengebamba. Wathi kuyothi uma umfowabo omncane esekhule ngokwanele bese kuba nguyena ongenayo ekuholeni ibandla njengoba uyise wayefisile esadla anhlamvana."
    },
    {
        "content": "UNGQONGQOSHE wokuHlunyeleliswa kweziMilo ukhale ngokuthi kuzobambezela ukuthengwa komshini omisa i-signal yamaselula aphathwa iziboshwa ukuncishiswa kwesabelomali somnyango wakhe.UDkt Pieter Groenewald usho kanje emuva kokwethulwa kwesabelomali sikaR87.1 million. Le mali yehle ngoR2.5 billion.Ekhuluma nabeziko lezindaba iNewzroom Afrika, uGroenewald udalule ukuthi kungase kunqindeke nokuqashwa kwabasebenzi abasha abagada iziboshwa.Ukuncishiswa kwesabelomali uthe kuzobambezela ukuthengwa komshini omisa i-signal yamaselula asetshenziswa yiziboshwa kuzobambezela ukuthengwa kwawo.“Sidinga nomshini osezingeni eliphezulu lobuchwepheshe besimanje ozokwenza sinqamule i-signal yamaselula aphathwa yiziboshwa. Asikwazi ukuwuthenga manje kodwa wudaba engizolubika kubaphathi bami,” kusho uGroenewald.Elakuleli lineziboshwa ezingu-156 600 uGroenewald athe kuwumsebenzi ukugadwa kwazo ngakho badinga kwengezwe abasebenzi.Ufuna kuqhanyukwe nezisombululo ekutheni kuzokwenziwa njani ngeziboshwa eziboshelwe amacala amancane, ezinye zazo ezivalelwe ngoba zihluleka wukukhokha ibheyili kaR100.Uthe kudla umnyango awengamele uR400 ukunakekela isiboshwa esisodwa ngosuku ejele.“Zibalelwa ku-60 000 lezi ziboshwa. Ukunciphisa le sibalo kungasiza ekongeni imali nokugcwala okusemajele,” kusho uGroenewald.Ngo-2019 ngesikhathi ekhankasela ukhetho uGroenewald wathi kumele kubuyiswe isigwebo sentambo sinikezwe abasuke belahlwa amacala okubulala. Wathi kumele kuqikelelwe ukuthi abanikwa isigwebo sentambo yibo kanye abenze amacala abasuke belahlwe ngawo.Kodwa useshaya ungqimphothwe uthi kwakuwumbono weqembu iFreedom Front Plus angumengameli walo.Ube esebeka ukuthi wonke umuntu unelungelo lokuphila.“Abantu abaqala le nto yesigwebo sentambo nokuyinto engahlangene nomnyango wami futhi engahambisani noMthethosisekelo wezwe. UChapter 2 ucacisa ngamalungelo abantu, ukuthi wonke umuntu unelungelo lokuphila,” kusho uGroenewald engeza ngokuthi akakwazi ukubuyisa isigwebo sentambo."
    },
    {
        "content": "UFUNGISWE maqede wayokwanga umkakhe washaya nesinqandu uMengameli Cyril Ramaphosa ngoLwesithathu ezindlini zoMbuso ePitoli.Kudume ihlombe ngesikhathi uRamaphosa obeqeda ukuzibophezela ukuthi uzohlonipha yonke imithetho yezwe ngesikhathi efungiswa yinhloko yamaJaji kuleli uRaymond Zondo, efika kunkosikazi wakhe uDkt Tshepo Ramaphosa, wafike wamanga, wambamba ngesandla wase emqabula. Lo mcimbi ubuhanjelwe izinkumbi zabantu bakuleli, abebelokhu befike ekuseni bequngela amakhaza abeshubisa umnkantsha.Kuthe kungaphakama ilanga zaqala ukutheleka izicukuthwane ebezithamele umcimbi wokugcotshwa kukaRamaphosa.Phakathi kwabantu abebekhona kubalwa ababengomengameli bezwe lakuleli, abebekhashwe amakhosikazi abo.Abebekhona kubalwa oMnuz Thabo Mbeki, Kgalema Motlanthe kanjalo nababengamaphini omengameli okubalwa oMnuz David Mabuza, Paul Mashatile, Nkk Phumzile Mlambo-Ngcuka, uSomlomo wePhalamende uNkk Thoko Didiza obehamba nowakwakhe kanjalo nowayenguSomlomo uNksz Baleka Mbete.Bekuhlangene nemihlathi eyalanayo njengoba bekukhona abaholi bamaqembu ahlukene ezepolitiki, amalungu ePhalamende, oNdunankulu bezifundazwe, amakhosi ahlukene okubalwa neSilo samaZulu uMisuzulu kaZwelithini, iNgonyama yaseSwatini uMswati III, nabaholi bamazwe ase-Afrika okubalwa owaseZimbabwe uMnuz Emmerson Dambudzo Mnangagwa, owaseNamibia uMnuz Nangolo Mbumba, owaseBurundi uMnuz Gervais Ndirakobuca nePhini likaMengameli waseCuba uMnuz Salvador Mesa, nabanye.Umholi we-EFF uMnuz Julius Malema ubengekho njengoba ehamba icala lokuqhumisa isibhamu e-Eastern Cape elenzeka ngesikhathi leli qembu ligubha iminyaka emihlanu.Amalungu eqembu eliholwa owayengumengameli wezwe uJacob Zuma, Umkhonto weSizwe, abevele ekuvezile ukuthi ngeke awuhambele lo mcimbi.UZuma selokhu akhishwa ekuholeni izwe akakaze ayihambele imicimbi yokugcotshwa kukaRamaphosa.Okhulumela iMK uMnuz Nhlamulo Ndhlela, utshele Isolezwe ukuthi bebengeke bawuhambele lo mcimbi ngoba babuthatha njengento engekho ubuholi bukaRamaphosa.Ukhale ngokuthi kwaba nomkhonyovu emiphumeleni yokhetho ngakho bebengeke bathamele ukufungiswa komuntu ongeyena umengameli.Umphakathi ujabulele umculo wamaciko ahlukene okubalwa uSjava, ama-piano njengoba bekukhona noDJ Maphorisa noYoung Stunna, umculo weMzansi National Philharmonic Orchestra. Abanye abekebhona kubalwa uKabza D Small, DJ Lamiez, PJ Powers, Vicky Sampson noMakhadzi."
    },
    {
        "content": "KUSOLWA isikhwele sokungafuni ukwaliwa kowesilisa obengusingababa oboshelwe icala lokubulala ingane yentombazane eneminyaka emibili, isidumbu sayo wasilahla egcekeni kubo kwayo.Isigameko sokubulawa kuka-Ayabonga Mthethwa senzeke eSiqungeni, eMthwalume ngoMgqibelo ebusuku.Umsolwa okuthiwa ungumakhelwane kamufi, uboshwe ngeSonto ekuseni wathweswa icala lokubulala.Ngokusho kukanina omncane ka-Ayabonga, uNksz Anele Mthethwa, umsolwa ufike kuyena ngosuku lwesigameko wathi uzothatha ingane uthunywe wunina wayo bahlezi naye kwamakhelwane.Uthe unina wengane ubekade engekho ekhaya ngaleso sikhathi esezindaweni zobumnandi.Lona wesifazane uqhube wathi uvumile ukuthi umsolwa ahambe nengane engazi ukuthi uyamkhohlisa akathunywanga unina wayo obesebumnandini.“Ngibe sengifonelwa unina wengane engibuza ukuthi ingane ikuphi? Ngamtshela ukuthi ithathwe umsolwa,” kusho uNksz Mthethwa.Kuthiwa unina wengane ube esefonela amaphoyisa wabiza nabekomiti elilwa nobugebengu emphakathini.Ngaleso sikhathi kubikwa ukuthi umsolwa ubefonela ephindelela unina wengane emtshela ukuthi ingane ikuyena.Lendoda kuthiwa ishayele unina wengane ucingo lokugcina imazisa ukuthi isiyibulele ingane, yayilahla ehlathini nokuthe kunikelwa khona, kanti udukisa umkhondo.Usale wayilahla egcekeni eduzane kwethangi lamanzi, isidumbu wasimboza ngobhavu.“Ingane ibiyiyona nje, asazi uyibulale kanjani ngoba ibingenazo izimpawu zokuklinywa noma izibazi emzimbeni.“Sithe uma sibheka ngaphakathi emlonyeni, ubumhlophe esisola ukuthi mhlampe uyicwilise emanzini noma uyivale ngethawula emlonyeni eyincisha umoya,” kusho uNksz Mthethwa.Uqhube wathi unina ka-Ayabonga nomsolwa bahlukane ngoFebhuwari nonyaka, ubekade esenesoka elisha.Udalule nokuthi uyise kamufi abamazi ukuziphi izinkalo, ukhonjwa oShabeni, bagcina ukumbona ngo-2022 okuwunyaka okwazalwa ngawo ingane.Udalule ukuthi bathole ucingo kuyise wengane wathi uzwile ukuthi ingane ishonile futhi uyeza.Uchaze ubudlelwane bukadadewabo nomsolwa ngaphambi kokuthi bahlukane njengobebumuncu.“Umsolwa ubenesikhwele kanti ekupheleni kukaMashi umgqeme izingozi ezimbili ekhanda, sekungokwesibili emshaya.“Wamshaya emuva kokuthi ethole ukuthi udadewethu usenesoka elisha,” kusho uNksz Mthethwa.Uchaze umsolwa njengomuntu obheke phansi, ombuka umethembe obungeke umcabangele ukuthi angabulala ingane ngoba naye unezakhe zabafana ezimbili ezisencane.Ufuna inkantolo incishe umsolwa ibheyili futhi imgixabeze ngodilikajele.UNksz Nombuso Sibisi ongusihlalo wenhlangano elwela abesifazane nezingane, iWomen of Mthwalume uthe sibashaqisile isenzo sikamsolwa.“Singomama eMthwalume sithukile ngesenzo sika (egagula igama likamsolwa). Umthetho uzothatha indawo yawo athole isigwebo esimfanele,” kusho uNksz Sibisi.Ube eseyala abantu besifazane wathi abaqhele ebudlelwaneni bezothando obungebuhle futhi abahlukunyezwayo kubona.Uthe alikho ithuna lomuntu ongajoli kodwa maningi awabantu ababulawe emjolweni.Okhulumela amaphoyisa KwaZulu-Natal uColonel Robert Netshiunda uthe kuboshwe owesilisa oneminyaka engu-34.Ubekwe icala lokuthumba nelokubulala futhi uzovela eNkantolo yeMantshi yaseMzumbe maduze.UNetshiunda uthe kusolakala ukuthi ngoMgqibelo umsolwa nonina wengane babe nengxabano elandelwe wukuthi athumbe ingane kwaphetha ngokuthi ayibulalele kubo. "
    },
    {
        "content": "KUVELA ukuthi ushadelwe futhi unezingane ezimbili azishiye nenkosikazi yakhe emakhaya eXobho, owesilisa othweswe uxhaxha lwamacala okudlwengula abantu besifazane ehostela eGlebelands eMlaza.UMnuz Khethani Khuboni (31) uvele okokuqala eNkantolo yeMantshi yaseMlaza ngoLwesine kanti ubonakale efake indandatho emunweni.Ubhekene namacala angu-18 okudlwengula abantu besifazane abehlukene esebenzisa indlela efanayo.UMbuso ungase wengeze amanye amacala okungawokuthumba nawokuphanga uma esecela ibheyili ngenyanga ezayo.Umsolwa uboshwe ngesikabhadakazi ngoLwesibili endlini amaphoyisa athe ubebhace kuyona ehostela eGlebelands, eMlaza.Kuthiwa uKhuboni ubefunwa amaphoyisa kodwa isehlakalo sokudlwengula, okuthiwa senzeke ngempelasonto, yisona esiholele ekuboshweni kwakhe.Umshushisi uMnuz Khulekani Mzotho usho zisuka wathi uMbuso uzosiphikisa isicelo sebheyili sikaKhuboni.Uthe lokhu bakwenza ngenhloso yokuphephisa abagilwa abamangalele uKhuboni“Iningi labagilwa, bonke okungabantu besifazane, liyamazi umsolwa. Kukholakala ukuthi umsolwa ubekade esebenzisa izindlela eziningi ezihlukene eyenga ngazo abagilwa bese eyabadlwengula,” kusho uMzotho.Emuva kokuthi imantshi ifundele uKhuboni uhla lwamacala asolwa ngawo nokuthi wawenza nini, le ndoda ibe isidlana indlebe nommeli wayo wamahhala.Ummeli utshele inkantolo ukuthi uyalelwe uKhuboni ukuthi ufuna ukucela ibheyili.Isolezwe lihoshe ngomthombo walo ukuthi uKhuboni akasebenzi, uhlala ehostela futhi ushadelwe unezingane ezzimbili eXobho. Ehostela kuthiwa ubehlala nentombi Isolezwe elithole ukuthi ikhulelwe. Kuthiwa ubefike ayenge abesifazane bese eyabadlwengula  abaphange amaselula abo.Enkantolo kuvele ukuthi icala lokuqala lenzeka ngoDisemba 11, 2021. Usolwa ngokudlwengula abesifazane ababili ngosuku olulodwa ngoDisemba ngonyaka odlule. UKhuboni usolwa ngokudlwengula abesifazane abathathu kule nyanga  kanti kuthiwa wadlwengula oyedwa ngenyanga efanayo ngonyaka odlule.Beyibukeka izikhululekele le ndoda ebifaswe ngozankosi ngesikhathi iqhutshwa amaphoyisa iphuma nangesikhathi ibuyiselwa esitokisini. Ngisho eseshuthwa ubengazifihli ubuso kodwa ezifakele isigqoko asikhumule esengaphakathi enkantolo. Ngaphakathi enkantolo bekukhona owesifazane abonakale ekhuluma naye esephuma enkantolo baze bahambisana baze bakhuzwa amaphoyisa ukwathiwa owesifazane akabuyele eceleni.Owesifazane ubebonakala ekhathazekile, yize bekungacaci ukuthi ubefunani kumsolwa kodwa kubonakale sengathi bebengavumelani enkulumeni yabo. Isolezwe lithole ngomthombo walo ukuthi abanye abagilwa ubebaheha ezinkundleni zokuxhumana. Ngaphambi kokuthi aboshwe kuthiwa utholwe neselula yowesifazane amaphoyisa aveze ukuthi ubemdlwengule ngeSonto ebusuku. Umbiko wamaphoyisa uveze ukuthi owesifazane uqale ukuxhumana naye kwi-internet base bexoxa bavumelana ngokuthi bazohlangana. Sebehlangana baya enkundleni esehostela eGlebe lapho umsolwa kuthiwa waba nodlame wadlwengula owesifazane. Emuva kwesigameko umsolwa wathatha iselula kamgilwa wamnika i-sim card yakhe. Icala lihlehliselwe uSepthemba 5 nonyaka ukuze acele ibheyili. "
    },
    {
        "content": "KULALWE ngeSonto kuzalele ihlokohloko ezinkundleni zezindaba kulandela ukukhonjwa indlela kowayengumengameli we-ANC nezwe, uMnuz Jacob Zuma.UZuma uphelelwe ubulungu bakhe be-ANC emva kokuthi ikomiti elibhekele ukuqondisa ubugwegwe linqume ukuba asulwe njengelungu lale nhlangano.Kulesi sinqumo obekunqakiswana ngaso ezinkundleni zokuxhumana izolo ebusuku, uZuma unikwe izinsuku ezingu-21 ukuthi afake isimangalo sokuphikisana naso. Kulesi sinqumo kuvele ukuthi uxoshwe ngenxa yokusebenzisana neqembu Umkhonto weSizwe Party awumholi walo.UZuma umemezele ngoDisemba nyakenye, ukuthi ujoyina leli qembu. Ubelokhu emile ukuthi nakuba eyilungu laleli qembu kodwa usayilungu le-ANC. Ugcine esememezela ukuthi usengumholi we-MK.I-MK ibhincisele nxanye amaqembu amaningi okhethweni okubalwa i-ANC eyehlise ukwesekwa kwayo. KwaZulu-Natal yathola izihlalo eziningi.EPhalamende likazwelonke iyiqembu eliphikisayo, kwadingeka ukuthi i-ANC isebenzisane namanye amaqembu okubalwa i-DA, IFP, UDM namanye ukubumba uhulumeni.I-ANC yahlehlisa uhlelo lokuqondisa ubugwegwe kukaZuma kuze kudlule ukhetho. Le nhlangano yathi ifuna ukulandela yonke imigudu efanele odabeni oluthinta uZuma.UNobhala we-ANC, uMnuz Fikile Mbalula, ubelibeka ngembaba ukuthi uZuma uzixoshe yena ngokuphumela obala akhankasele elinye iqembu.Kushaye isikhathi sokushicilela i-ANC ne-MK bengakaphawuli ngokuxoshwa kukaZuma.  "
    },
    {
        "content": "UZIBOPHEZELE ekuholeni ibandla likaNkulunkulu ngokwezimiso zebandla, uMfu Sihle Lancelot Dlamini obegcotshelwa kwesokuhola igatsha le-United Congregational Church of Southern Africa (UCCSA), eliseBotha's Hill.Leli gatsha lingaphansi kwesiFunda iKwaZulu Natal, sona esingaphansi kweSynod yaseNingizimu Afrika.UDlamini ubekade egcotshwa kwindumezulu yenkonzo yaleli bandla ebiseNanda muva nje.Inkonzo beyiqhutshwa nguMfu KT Ngema ongumholi waleli baandla kwisifunda saKwaZulu Natal.Uqale ngokubuza amalungu aleli bandla aseBothas Hill ukuthi ayakuqinisekisa yini ukuthi ayamvumela uDlamini ukuba abe umholi webandla.\"Nina malungu aleli bandla laseBothas Hill ngabe niyamvuma yini uMfundisi Dlamini ukuba abe ngumelusi wenu na? Niyamamukela egameni leNkosi Jesu Kristu na?,'' ubuze kanje.Uqhubekile walibuza ibandla ukuthi lizohlanganyela kanye noDlamini yini kukho konke okuthinta umsebenzi webandla ukuze uqhubeke uye phambili.Kusukume yonke indlu yasho ukuthi iyavuma ukuholwa nguDlamini.UNgema ube esegcizelela ukubaluleka kwezintshumayelo ebandleni likaNkulunkulu ethi kumele kusetshenziswe zona ukuguqula ukucabanga nokwenza komuntu.Umenzise izifungo wase emyala ngokuthi ahambe ngokucophelela ohambeni  lokuhola ibandla.Esephetha uNgema unxuse abefundisi asebephambili kuleli bandla ukuthi makungabi yibona abajika benze ukusebenza kukaDlamini kube lukhuni satshe.UDlamini wenze isibophezelo ngesikhathi egcotshwa sokuthi konke uzokwenza ngendlela efanele, esizwa nguNkulunkulu.\"Ngizibophezele ekutheni konke ngikwenze ngendlela ekahle. Konke ngizobe ngikwenza ngiholwa uNkululunkulu,'' usho kanje.UMfu BG Swartz onguNobhala Jikelele kwiSynod yaseNingizimu Afrika naye ube namazwi abewabhekise kuDlamini.Ulibongelile ibandla ngokuthola uDlamini njengomholi walo."
    },
    {
        "content": "YIZE sesingcono kakhulu isimo sokuphehlwa kukagesi eNingizimu Afrika njengoba sekuphele izinsuku eziwu-124 ugesi unganqamuki kodwa ezinye izindawo zizocinyelwa ugesi ukuze kuvikelwe ingqalasizinda.Usho kanje uNgqongqoshe wezikaGesi, uDkt Kgosientsho Ramokgopa, izolo, ngesikhathi echaza ngesimo sikagesi ezweni.URamokgopa uthe ukunganqamuki umlibe kukagesi kwenziwa wuMnuz Bheki Nxumalo nethimba lakhe labaphathi beziteshi, eliqinisekisa ukuthi imishini isebenza kahle.“Isimo sokunganqamuki kukagesi isikhathi eside kanjena sagcina ukusibona eminyakeni eyisithupha edlule, kwakuwuJulayi ka-2018. Sinogesi owu-70% njengamanje, ngonyaka odlule kwakukhona owu-55%. Izinhlelo zokushintsha isimo zihamba kahle kakhulu kodwa zisekhona izingqinamba,” kusho uRamokgopa.Uveze ukuthi bayonga nasezindlekweni zikadizili ngoba kusasebenze okaR3 billion kulo nyaka ekubeni ngonyaka odlule kwase kusebenze okaR9 billion ngesikhathi esifanayo.Uthe lokhu kuzosiza ekwehliseni izindleko zikagesi ngoba indlela onyuka ngayo ilawulwa nayizindleko zokuwuphehla.Ubuye wachaza ukuthi yize uhlelo lokucima ugesi lumile kodwa kunezindawo ezicishelwayo amahora ambalwa ukuze kuvikelwe ingqalasizinda.“Uhlelo lwe-load reduction okuwukucinywa kukagesi ukuze kuphole imishini ewusabalalisayo, luyaqhubeka. Lokhu kwenziwa wukuthi uma singawucishi ingqalasizinda ewusabalalisayo njengama-transformer nokunye kuzosha bese abantu bengabi nawo ugesi izinyanga.”Ukhale ngokuthi lolu hlelo lwenzeka ezindaweni zabampofu ngoba kwesinye isikhathi kusuke kuwukuthi abantu bakhe izindlu zemiqasho noma kwande imijondolo endaweni.Ubalule ukuthi imishini ayisafi njalo kanti nohlelo lokuyikhanda luqhubeka kahle.“Iziteshi zethu ziwuphehla kahle kakhulu ugesi, lapha sibala iKusile, Medupi, Matla, Matimba, ezinogesi owu-70% ophehlwayo. ILethabo nayo yenza kahle njengoba ugesi uku-60% ngisho isiteshi sethu esidala, esineminyaka ewu-50 sisebenza, iGrootvlei, senza kahle.”Uthe lokhu kuwubufakazi bokuthi noma ngabe isiteshi sikagesi sidala kangakanani kodwa uma ingqalasizinda yaso inakekelwa sizoqhubeka nokusebenza.Uthe bahlela ukusebenzisana neSouth African Local Government Association (Salga) neNersa ukuqinisekisa ukuthi ugesi awumbi eqolo."
    },
    {
        "content": "UNOBHALA Jikelele we-EFF, uMnuz Marshall Dlamini, ukholelwa ukuthi kuzobuya ngamandla ukucishwa kukagesi emva kokhetho.UDlamini uthe ukucishwa kukagesi kumiswe ngoba nakhu sekusondele ukhetho lwangenyanga ezayo.Ukusho lokhu ngesikhathi ehola umbhikisho wokukhalaza ngezinkinga zikagesi namanzi obulubhekise emahhovisi oMasipala waseMsunduzi, obungoLwesihlanu.Ngonyaka owedlule nasekuqaleni kwalonyaka, inkinga yokucishwa kukagesi iye ngokukhula, izwe belifakwa ngaphansi kwezigaba ezahlukene zokucishwa kukagesi.Mumva nje le nkinga isathule, cishe sukuyophela inyanga ugesi ungacishwa.UDlamini uthe ukungacishwa kukagesi izinsuku zilandelana akusho ukuthi le nkinga isiphelile.“Into eyenziwayo manje ukuthi ugesi uphehlwa kusetshenziswa udizili. Udizili uthengwa phesheya. Udizili uyabiza, akuyona into ongayenza ingunaphakade. Siyazi ukuthi emva kokhetho bazophinde bawucishe ugesi. Le nto bayenzele ukhetho. Kufanele bengadlali ngathi, siyazi ukuthi ugesi usazocishwa.“Le nto bayenza nangesikhathi kuneNdebe yoMhlaba yebhola lombhoxo. Basitshela ukuthi sebeyiqedile inkinga yokucishwa kukagesi. Lokhu babekusho ngoba nakhu besaba abelungu. Ugesi wabuye wacishwa emva kweNdebe yoMhlaba.”UDlamini uthe le mali okuthengwa ngayo udizili wokuphehla ugesi izokhokhwa abantu bakuleli.“La mabillion amaRandi abathenga ngawo udizili azokhokhwa ithina uma sebenyusa amanani okudla, kuzokhuphuka nezokuthutha.”UDlamini uthe uMasipala waseMsunduzi uyehluleka ukuhlinzeka abantu ngogesi.Uthe sekuze kwavalwa nezinkampani ngenxa yokwehluleka komkhandlu ukuhlinzeka abantu ngogesi.“Abantu sebeze balahlekelwa imisebeni ngenxa yokwehluleka kwalo masipala.”UDlamini uthe bazobakhipha bonke abantu abahluleka ukwenza umsebenzi mhla bathatha lo mkhandlu.“Emva kokhetho siyabuya sizobheka ukuthi ngabe bonke abasebenzi bakulo masipala banazo yini iziqu ezifanele? Sifuna ukuthi bonke abasebenzi basikhombise ukuthi baqashwa ngendlela efanele. Bazokuba senkingeni labo abaqashwa ngendlela engekho emthethweni.“Ukuqashwa kwabantu abangawufanele umsebenzi ikhona okwenza ukuthi kube nzima ukuhambisa izidingo kubantu ngoba abantu abaqashiwe basuke bengawazi umsebenzi abawuqashelwe.”UDlamini uthe abakungabazi ukuthi bazonqoba iKwaZulu-Natal okhethweni oluzayo.“Laba abangabaphathiswa bazophelelwa umsebenzi ngoMeyi 29. Kuzophela ukupepenyeka ngezimoto zikahulumeni. Bazobuya bezofuna izindlu zomxhaso ngoba siyazi ukuthi imali bayiphuza utshwala, abanalutho. Asiqhubekeni nomkhankaso wethu, kuyathembisa ukuthi sizonqoba.”"
    },
    {
        "content": "UQALE waba yinhlekisa kubantu evela emaqenjini ehlukene egqoke nezikibha zawo ngesikhathi ethula imihlahlandlela yokhetho. Muva nje ugcine ephenduka usaziwayo, waba yintandokazi kwabaningi  ngokuhambela yonke imihlahlandlela yamaqembu. Ubengakhethi qembu njengoba ebebonakala ngemifaniswano yawo uma kunomhlahlandlela walelo qembu. Lokhu kumbeke ebalazweni uThembeka Dliwako (22) waseHoneyville, eMgungundlovu nowenza unyaka wesibili ezifundweni zeHuman Resources Management, eMnambithi TVET College. Le ntokazi esencane igcine isibangwa ngisho amaqembu abefuna ukugqama ngokuthi kukhona yona kumhlahlandlela wawo. Ngaphezu kwegama lakhe lokuzalwa likaThembeka, ugcine esethiwa amagama amaningi njengoba edume ngelikaNomaRally kanti ekuqaleni wayebizwa ngeNdlondlo yaseMabhida ngenxa yokubonakala kwimihlahlandlela yamaqembu epolitiki ebiba kule nkundla yezemidlalo eseThekwini. UTHOKOZANI NDLOVU uxoxe nale ntokazi ukuthola ukuthi iphatheka kanjani  ngoshintsho empilweni yayo nangomuzwa wayo ngokhetho lwalo nyaka.THOKOZANI NDLOVU (TN): Ngabe likhona iqembu lepolitiki ogcine uthathe isinqumo sokuthi uzolivotela, kungani ukhethe lona?THEMBEKA DLIWAKO (TD):Yebo likhona iqembu engizolivotela. Noma ngingeke ngilidalule kodwa izithembiso zalo zikhombise ukugxila kakhulu ekunakekeleni thina njengabafundi njengoba ziziningi izinkinga esibhekene nazo nokuvula amathuba omsebenzi. TN: Kukhona ongakuphawula ngemikhankaso eqhubekayo yamaqembu epolitiki?TD: Engikuqaphelile ukuthi inselelo ibe nkulu kakhulu emaqenjini epolitiki njengoba wonke ekhombise ukuzimisela efuna ukunqoba ukhetho.TN:Uveze ukuthi iqembu ozolivotela liqhakambise ukuthi lizoninakekela njengabafundi, kukhona ongakuveza obona ukuthi aninakekelwe kukho njengabafundi?TD: Ngikhuluma nawe nje kuvele kwavaleka imali yethu yeNSFAS sangakwazi nokuthenga ukudla esikoleni. Okubuhlungu akukho esitshelwa khona ngokuthi kwenzekeni.TN:Usuhambe izindawo eziningi ngenxa yamaqembu epolitiki, ngabe amaqembu abezikhokhela izindleko zakho zokuya kwimihlahlandlela yokhetho?TD:Ngiqale ngeza ngamabhasi amahhala abesuke ehlelwe ukuthi athuthe abantu ebayisa kwimihlahlandlela, kodwa muva kushintshile lokho. Amaqembu abengiyisa emicimbini yawo ngokukhethekile engigibelisa ngisho nebhanoyi okuyinto engiqale ukuyigibela ngawo, ngiphinde ngibhukhelwe nendawo yokulala, kanti nasemicimbini bengiba yingxenye yezicukuthwane. Akugcinanga lapho njengoba kugcine sekuba nemali engiholelwa yona ngokuza emicimbini yawo.TN:Ezintweni ezithenjiswe amaqembu yikuphi okukuchaze kakhulu kuwona ethula imihlahlandlela yokhetho?TD: Iningi lawo belikhuluma into ecishe ifane kodwa obekugqama ukuthi wonke athembisa amathuba omsebenzi ukunyusa imali yezibonelelo nohlelo lwabafundi baka-matric abazoqeqeshwa ukuze baqasheke.TN:Uzovotela kuphi?TD: Ngizovotela eMnambithi  lapho ngibhalise khona.TN: Njengoba usudumile unjani umuzwa wakho ngodumo?TD: Ngizizwa ngijabule kakhulu kodwa ekuqaleni benginokwesaba ngoba ngiqale ngahlekwa. Okunye ukuthi sekunzima ukuphila impilo ngokukhululeka ngenxa yokwaziwa. Yonke indawo lapho ngiqhamuka khona abantu bayangijabulela bafune nokushutha nami ngigcine ngingakwazanga ukwenza engisuke ngifuna ukukwenza.TN:Njengoba kudlula ukhetho zithini izinhlelo ngempilo yakho?TD:Ukuzibandakanya namaqembu epolitiki kuveze  okunye ngempilo yami ngathola ukuthi nginekhono lokuphatha uhlelo emicimbini. Emva kokhetho ngizogxila ekuphatheini izinhlelo emicimbini. Kumanje ukhona umcimbi kamaskandi ozoba ngoJuni 16 engizobe ngiphethe kuwona.TN: Uhambile kakhulu namaqembu epolitiki, uyazibona ungusopolitiki ngelinye ilanga?TD:Noma ikanjani futhi ngingakujabulela ukuba wusopolitiki ngelinye ilanga, futhi yinto engiyifuna kakhulu.TN: Izikibha zamaqembu ehlukene obuzigqoka emicimbini ehlukene uzozigcina noma uzozishisa?TD: Ngeke ngizishise ngizozigcina. Zizohlala ziyisikhumbuzo ngomlando wami nepolitiki. Ngisho sengimdala ngiyafisa ukuzikhombisa abantwana bami babone ukuthi ngaduma ngenxa yazo. Okunye ukuthi impahla ayishiswa.TN: Uzobe uqala ukuvota? Ungathini kubantu abathi ngeke bavote?TD: Yebo ngizobe ngiqala. Kubantu ngithi abaphume bayovotela amaqembu abawathandayo. Ukungavoti kwabo kuzobe kusho ukuthi abalufuni ushintsho, kuzokwenzeka izinto abangazithandi bangabi nendawo abazokhala kuyona.Yize elifihlile iqembu azolivotela uThembeka kodwa emva kwayo yonke imihlahlandlela ugcine esebonakala eziyamanisa kakhulu ne-Action SA. Nogaqele esikaNdunankulu wakwaZulu-Natal kwi-Action SA, uZwakele Mncwango uyabonakala esebenzisana noNomaRally ezintweni eziningi zaleli qembu."
    },
    {
        "content": "UMMELI wabamangalewa ecaleni lokufa kukaSenzo Meyiwa, u-Advocate Thulani Mngomezulu, usole umholi wabaphenyi uBrigadier Bongani Gininda, ngokunyanyalata nokuqamba amanga.UMeyiwa owayeyintandokazi kanozinti we-Orlando Pirates neBafana Bafana, wadutshulwa wabulawa ekubo kwentombi yakhe uKelly Khumalo ngo2014. Kushushiswa abalisa abahlanu okuthiwa yibona abathengwa ukuthi baqede ngaye.UMbuso umi ngezitatimende othi zabhalwa zasayinwa ngabamangalelwa ngesikhathi begeqa amagula ngeqhaza labo ekufeni kukaMeyiwa. Abameli babamangalewa bafake isicelo sokuthi zichithwe izitatimende ngoba abamangalelwa baphoqwa ukuthi bazibhale.UMbuso ushaya phansi ngonyawo uthi izitatimende kufanele zibe yingxenye yobufakazi obuzobhekwa ngoba abamangalelwa bazihlambulukela bona bengaphoqwe ngumuntu. Izinhlangoti zombili zenza izethulo phambi kwejaji.UMbuso uqedile ukwenza izethulo kwase kuba yithuba labameli ukuthi babeke awabo amaphuzu. Kulapho-ke ummeli uMngomezulu esole khona umphenyi ngokuqamba amanga ukuze athole incwadi egunyaza ukuboshwa kwabamangalelwa.“UGininda nakuba enesipiliyoni seminyaka emsebenzini kodwa akenzanga kahle. Waqamba amanga ukuze athole incwadi yokubopha abamangalelwa. Akashongo encwadini ukuthi bakuphi, amakheli ayengabhaliwe. Incwadi ayisebenzisa ukubabopha yatholakala ngokungemthetho,’’ kubeka uMngomezulu.Ukhale ngokuthi kubukeka sengathi uGininda wayengazi ukuthi bangaki abantu afuna ukubabopha.“Nkosi yenkantolo khona lapho okubhalwe ukuthi abamangalelwa bayisihlanu, ajike athi bayisithupha. Phathaphatha usekhuluma ngoKelly Khumalo athi nguyena owabaqasha. Kufike kuthiwe kwakubanjwa inkunzi khona lapho futhi kwakungabantu abathengiwe, kuyadida nje,’’ kusho uMngomezulu.UMngomezulu uthi iphoyisa uWarrant Officer Meshack Makhubo, lishilo ukuthi amaphoyisa aphikisana aze ahlukana phakathi ngokwakumele baboshwe. Uthe kukodwa nje lokho kuyakhomba ukuthi kunenkinga.UMngomezulu ucelele abamangalelwa ukuthi ubufakazi babo buthathwe njengeqiniso uma sekubhekwa isinqumo. IJaji Ratha Makgotlheng likhiphe imiqingo yamafayela lathi lizobheka konke uma selinquma.Ijaji lithe lifunde amakhasi angaphezu kuka-5 000 ukuze lithathe isinqumo esifanele. Kulindeleke ukuthi icala libuyele enkantolo ngoMsombuluko."
    },
    {
        "content": "UGOBE uphondo wasula ePhalamende owayenguNgqongqoshe wezeMidlalo, ubuCiko nezokuNgcebeleka kuleli uMnuz Zizi Kodwa.UKodwa usula emva kokuba ezinye izinhlangano bezikuchitha ukuba khona kwakhe ePhalamende njengelungu lekomiti leMfundo eyisiSekelo.Usula nje ungaphandle ngebheyili kaR30 000 ngamacala enkohlakalo. Unobhala jikelele we-ANC uMnuz Fikile Mbalula, wamukele incwadi yokusula kukaKodwa.Ibamba lomkhulumeli we-ANC uMnuz Zuko Godlimpi, lithe uKodwa uthumele le ncwadi ngoLwesithathu, waveza ukuthi usula ngokushesha.UGodlimpi uthe i-ANC ikwamukele ukusula kukaKodwa wathi bamfisela okuhle kodwa. UKodwa nosomabhizinisi uMnuz Jehan Mackay, babuyela enkantolo ngenyanga ezayo ngalawa macala.UMackay usolwa ngokugwazela uKodwa ngo-R1.68 million ngesikhathi esawumkhulumeli we-ANC, ukuze amcubuzele amagabadi kwithenda yezobuchwepheshe ayefake isicelo kuyona.Kuthiwa le mali yakhokhela indawo yomntakabani ayevakashele kuyona eKapa phakathi kuka-2015 no-2016. Babuyela enkantolo ngo-Agasti 21. UKodwa wasula ekubeni ngungqongqoshe emuva kokubekwa la macala.Wafungiswa njengelungu lePhalamende ekubeni umgomo we-ANC ukubeka kucace ukuthi ababhekene namacala kumele bahoxe baze batholwe bemsulwa yizinkantolo.Ibigxekwa i-ANC ngokuthi ikhetha iphela emasini uma kuziwa emgomeni wokuhoxa kwamalungu abhekene namacala njengoba owayengunobhala jikelele we-ANC uMnuz Ace Magashule, wasuswa kulesi sikhundla ngoba esahamba amacala enkohlakalo enzeka ngesikhathi esangundunankulu waseFree State. Ngisho neCosatu ike yakhala ngokujutshwa kukaKodwa ePhalamende, yathi lokhu kubuyisela emuva imizamo yokuzakha kabusha kwale nhlangano. "
    },
    {
        "content": "UBHOBOKE ngokuhlukumezeka nokuncishwa ucansi kwakhe emendweni unkosikazi welungu lePhalamende obekuthiwa udukile.UNkk Simenyiwe MaDlomo Zondo, ogane ilungu le-IFP, uMnuz Sanele Zondo, ugeqe amagula kwi-Instagram ngezinkinga abhekene nazo emshadweni wakhe athi ubesenezinyanga ezine kuphela ekuwo. UNkk Zondo wenze izinsolo zokuthi umyeni wakhe uyamshaya, akamnaki, nokuthi ufuna ukuthatha unkosikazi wesithathu okuthiwa uzomlobola ngenyanga ezayo njengoba sekuphume nosuku lomcimbi.UNkk Zondo wenza le nkulumo nje, izolo bese kuphele izinsuku ezinhlanu kubikwe ukuthi udukile. UZondo nabakwaDlomo bathi bagcina ukuxhumana naye ngoLwesihlanu.Izolo, uNkk Zondo uveze ukuthi izinto ziqale ukuba muncu kubuya unkosikazi omdala owayesehambile.Uthe ngesikhathi egana umyeni wakhe wamtshembisa izulu nomhlaba kodwa esefika emzini izinto zashintsha.Uthi ubemhlukumeza, wathi wake wamshaya waze wabulala ngisho iselula yakhe.“Umbhede ebengilala kuwo ubufile phakathi nendawo, mina ngigana wayethe ekhaya uzongakhela indlu kodwa ngafika ngangena endlini karondo engiyifanisa nehhoko lezinkukhu. Ucingo bengingenalo, ngathi ngimcela ukuthi angithengele wathi uzokwenza lokho. Kukhona isikhathi la abengasanginiki khona ngisho imali yokuthenga ukudla. Lo muntu wangiyekisa ukudayisa kanjalo nokufuna umsebenzi,” kubeka uNkk Zondo.Uthe esigamekweni angeke asikhohlwe ila aya khona ngenkani endlini uZondo alala khona yedwa ngoba sekukudala alugcina ucansi.“Ngashada naye mina ngiyintombi nto. Ngafike ngangena engubeni wangangenza lutho kodwa ngaba nethemba lokuthi ekuseni kukhona okuzokwenzeka. Kwathi ngezithuba zehora lisihlanu kwakhala ucingo lwakhe nokwathi eqeda kuluphendula wathi angiphume endlini yakhe. Ngazama ukuziba nokuyilapho angishaya khona waze wangikhipha ngomnyango. Ngamtshela ukuthi ngiya emaphoyiseni, uZondo wagijima kuqala waya emaphoyiseni, wawatshela ukuthi ngimshayile,” kuchaza yena.UNkk Zondo uthe icala lagcina lingavulwanga njengoba udaba baluxoxa lwaphela. Muva nje, uthi uNkk Zondo uthe uhamba ezwa ngabantu ukuthi umyeni wakhe umhlukumeza kanjena nje ingoba efuna ukuthatha unkosikazi wesithathu.“Nginezinyanga ezine ngishadile. Ngicela ukubuza ukuthi wake welanywa yini umuntu onezinyanga ezine eshadile?”Ngale kokuba yilungu lePhalamende, uZondo uphinde abe usihlalo wophiko lwentsha kwi-IFP, i-IFP Youth Brigade.UNkk Zondo uthe umyeni wakhe akafanelwe ukuphatha isikhundla esingaka.“Uma mina ngizokuba nendoda ewumholi eyazi ukuthi umfazi uyashaywa, nithi akathini entsheni? Ayihole athini? Intsha le esikhuluma ngayo, ikusasa lesizwe? Abantu abasha ibona abazokuba abaholi bakusasa. Uma nithi abantu abasha abaholwe umuntu owazi ukuthi umfazi uyahlukunyezwa, uyashawa, akondliwa, nithi akathini entsheni?”UNkk Zondo uveze ukuthi umyeni wakhe ubenqaba ukumondla, emnqabela ukuthi asebenze, nokuthi wehluleka ukufeza isethembiso sokumakhela umuzi.Ubaba kaNkk Zondo, uMnuz Nkosinathi Dlomo, unqabile ukuphawula ngalolu daba, wathi ufuna ukuthi kube nomhlangano wemindeni.UZondo yena uthe uzobiza isithangami nabezindaba, lapho athe khona uzophawula khona ngalolu daba."
    },
    {
        "content": "OWAYENGUNGQONGQOSHE wezamaBhizinisi kaHulumeni, uMnuz Pravin Gordhan, ubalise ‘ngogombela kwesakhe’ athe bayazitamuzela ezimalini zomphakathi enkulumweni yakhe yokugcina ebhalwe phansi.UGordhan uthe ogombela kwesakhe bayaqhubeka nokubhubhudla izimali zomphakathi, wathi lo mkhuba udla lubi komasipala.Lokhu ukusho enkulumweni ayibhale esesibhedlela, le nkulumo ubeyibhale njengengxenye yokugubha iminyaka engu-130 kwasungulwa inhlangano eyayilwa nobandlululo, iNatal Indian Congress.Inkulumo kaGordhan ifundwe umndeni esithangamini nabezindaba izolo.UGordhan ushone izolo ekuseni emva kokuxinwa ukugula.Enkulumweni yakhe, uGordhan uthe izimali zomphakathi ziphelela kwabazicabangela bona, abatamuza amathenda nalabo abafuna ukukhokhelwa yizinkampani ezithola amathenda.“Izimali zomphakathi kufanele zisetshenziselwe ukuthuthukisa abahlwempu, kuthuthukiswe umnotho. Into esiyibonayo manje sibona ogombela kwesabo beqhubeka nokuzicebisa bona ngezimali zomphakathi.”UGordhan unxuse ukuthi kuliwe nenkohlakalo, wathi abantu bakuleli akufanele bavumele ukuthi kuphinde kube nokulawulwa koMbuso yidlanzana.Uthe ukulawulwa koMbuso yidlanzana kwaholela ekubhubhudlweni kwezimali zomphakathi, wathi akufanele into enjengalena iphinde yenzeke.“Akukwazi ukuthi singaphinde sibe nesimo lapho izinhlaka ezifana neNational Prosecuting Authority, iHhovisi loMvikeli woMphakathi nezinye, zilawulwa abathile abafuna ukubhubhudla izimali zomphakathi.”Abakhulume esithangamini nabezindaba, okubalwa kubo owayenguNgqongqoshe wezeziMali, uMnuz Trevor Manuel, owayeyiphini likaNgqongqoshe wezeziMali ngesikhathi lomnyango usaphethwe uGordhan, uMnuz Mcebisi Jonas, bancome amagalelo kaGordhan ekulweni nenkohlakalo.Bathe ukulwa kukaGordhan nenkohlakalo kwamdalela amazinyo abushelelezi kulabo ababhubhudla izimali zomphakathi.UGordhan uzongcwatshwa eThekwini, ngoLwesine.UMengameli Cyril Ramaphosa, umemezele ukuthi uGordhan uzohlonishwa ngomngcwabo osezingeni likahulumeni.Lesi simemezelo usenze ngesikhathi kunomcimbi wokusayina umthetho wezikole, iBasic Education Laws Amendement Act.URamaphosa uthe uGordhan uyisebenzele iNingizimu Afrika.“Ingakho sizokuba nomngcwabo osezingeni likahulumeni, lapho sizokhumbula khona amagalelo akhe.”Amazwi enduduzo abelokhu engene njalo izolo kulandela ukumenyezelwa kwezindaba zokushona kukaGordhan.Amaqembu ezepolitiki ehlukene azwakalise ukudumala ngokushona kukaGordhan.UGordhan usebenze isikhathi eside kuhulumeni.Phakathi kweminyango ake wayiphatha kubalwa owezeziMali nowezokuBusa ngokuBambisana neziNdaba zoMdabu.Ngaphambi kwalokho, wayengukhomishana weSA Revenue Service (Sars), wamemezela ukuthatha kwakhe umhlalaphansi kwezepolitiki ngaphambi kokhetho lwangoMeyi nonyaka. "
    },
    {
        "content": "UNGQONGQOSHE wamaBhizinisi kaHulumeni, uMnuz Pravin Gordhan, uzoshiya kwezepolitiki emuva kokhetho lukazwelonke ngoMeyi 29. UGordhan kuthiwa wazise i-ANC ukuthi ingamfaki ohlwini lwabaya ePhalamende emuva kokhetho.Kwenzeka lokhu nje i-ANC ibimatasa ihlanganisa uhlu lwamalungu ayo azojutshwa ePhalamende emuva kokhetho lukazwelonke. I-IEC ibibeke umnqamulajuqu wangoLwesihlanu ukuthi kuthunyelwe uhlu lwamalungu amaqembu azoya ePhalamende emuva kokhetho.Abajutshwa ePhalamende kuvame ukuthi kube ngamalungu esigungu esiphezulu enhlangano.Isikhathi esiningi kusuke kungabantu abethenjwayo nokuzobukwa kubona ukuthi bafakwe ezikhundleni zongqongqoshe namaphini abo uma inhlangano inqoba ukhetho.UGordhan uvele akaselona ilungu lesigungu esiphezulu se-ANC emuva kokuthi wenqaba ukuphakanyiswa engqungqutheleni edlule. UGordhan ungaphansi kwengcindezi kulezi zinsuku ugxekwa ngokufihla imininingwane yokudayiswa kwengxenye ye-SAA.Ngesikhathi ethula umbiko ePhalamende ucele ukuthi kube sesithe abezindaba bengavunyelwa futhi amalungu asayine isivumelwano sokuzibophezela ukuthi angeke adalule lutho.Uma eshiya uzobe ejoyina uhlu lwabaholi be-ANC asebevele bememezele ukuthi abasabuyi.Phakathi kwabo kukhona uDkt Nkosazana Dlamini Zuma , uNkk Nosiviwe Mapisa -Nqakula noNkk Naledi Pandor. UGordhan phambili uke wasebenza eSARS, uke waba wungqongqoshe wezemali."
    },
    {
        "content": "NKOSIKHONA CELEUGQIGQA ezinkantolo umfundisi waseZayoni iSolezwe Ngempelasonto elabika kabanzi ngaye nyakenye, ngesikhathi kuvela ukuthi ulobole abesifazane abangu-22.UMfu Zamani Shozi webandla iGalile, kuvela ukuthi akukho ukuphumula kuyena, ugqiga ezinkantolo ezahlukene zaKwaZulu Natal ngamacala ehlukene.NgoLwesibili, uShozi ubekade evele eNkantolo yeMantshi yaKwaDukuza ngecala lokushaya kabi alimaze owesifazane esithweni sakhe sangasese. Lo wesifazane ungomunye walaba abalobolile.Kulelo cala iMantshi uM. Blose yathi ilihlehlisela uLwesihlanu oluzayo ngoba kusanophenyo olunzulu olumayelana nesigameko okumele luphothulwe.“Icala lakho inkantolo iyalihlehlisa ukuze kuqhutshekwe nolunye uphenyo mayelana nalo lolu daba,’’ kubeka uBlose.Yamtshela ukuthi isicelo sakhe sebheyili sizobuye senziwe uma selutholakale lonke ulwazi oludingekayo ngecala abhekene nalo.Mayelana naleso sigameko sokushaya  owesifazane, kuvela ukuthi wamlimaza kabi ngemuva kwengxabano ababa nayo. Kuthiwa lo wesifazane wayesetholile ukuthi uShozi ulobole inqwaba yabesifazane.Ephawula ngaleso sigameko lo wesifazane ocele ukuba okwamanje ligodlwe igama lakhe, uthe ufisa ukumbona ebolela ejele uShozi.Wamchaza njengowesilisa ombethe isikhumba semvu kanti uyimpisi. \"Unesihluku nangu umfundisi wabantu. Empilweni yami yonke mina angikaze ngize ngokuthole ukuhlukumezeka okunjena,'' usho kanje.NgoLwesine, uShozi uphinde wavela enkantolo yasePinetown ngecala lokushushumbiswa kwemali. Icala lakhe lihlehliselwe inyanga ezayo.NgoMeyi 24, kuwona lo nyaka kuvela ukuthi uzovela eNkantolo yaseMgungundlovu ngecala lokweba amatekisi amane omunye wesifazane ayesemlobolile.Ngesikhathi iSolezwe Ngempelasonto libika kabanzi ngoShozi, lakuveza ukuthi nasebandleni ujola nenqwaba yabesifazane.Laveza nesigqebhe sekhadi lomgunyathi ayezenza ngalo iphoyisa.Kunomunye wesifazane ocele ukuba ligodlwe igama lakhe, yena ukhala ngokuthi weba u-R85 000 wakhe.Kuvela ukuthi uShozi walihamba lelo cala isikhashana kodwa laphela ngendlela engaqondakali.Ngokombiko owashicilelwa yileli phephandaba, uShozi ucathamela abesifazane ababukeka bemi kahle ngasezimalini. Abesifazane abaphumela obala baveza ukuthi usheshe afune ukuyolobola enza nemicimbi ehambisana nalokho njengemembeso ibe wubukhazikhazi. Emva kwalokho, bathi ushaya achithe nezinto zakho. Abanye babala izimoto anyamalala nazo, abanye bamsola ngokubaqola izizumbulu ethi abatshale imali enkampanini mbumbulu athi ngeyakhe. "
    },
    {
        "content": "KUVUSELELEKE ufuqufuqu lokuthatha isifundazwe iKwaZulu-Natal okhethweni lwangoMeyi kubaholi be-IFP behlwitha amawadi abephethwe i-ANC.I-IFP yenze i-ANC isilo sengubo iyiphuca amawadi amathathu okhethweni lokuchibiyela obelungoLwesithathu.I-IFP ithathe uWard 12, 19 no-23, kuMasipala waseNewcastle, izikhala kulamawadi zavuleka emva kokusula kwamakhansela e-ANC.Usihlalo we-IFP KwaZulu-Natal, uMnuz Thami Ntuli, uthe le miphumela ifike ngesikhathi esihle lapho belungiselela ukhetho oluzayo.“Njengoba sibheke okhethweni lukazwelonke nezifundazwe, ukunqoba izinketho zokuchibiyela kuzosigqugquzela kakhulu kuphinde kudlondlobalise umkhankaso wethu wokwakha kabusha iKwaZulu-Natal neNingizimu Afrika. Sizoqhubeka nalo mgqigqo. Sizimisele ngokuletha ushintsho ezimpilweni zabantu baKwaZulu-Natal.”Kuwo wonke amawadi i-IFP izigwazele ibhece kuWard 12 ithole amavoti angu-1 973, yalandelwa i-ANC ngamavoti angu-763.KuWard 19 ithole angu-1 566, ilandelwa i-ANC ngawu-732, kwathi kuWard 23 khona yathola angu-1 498, i-ANC yalandela ngawu-315.“Le miphumela ikhombisa ukuthi i-IFP iyakhula. Sibonga abantu baseNewcastle ngokuqhubeka nokusethemba.”Ukunqoba kwe-IFP amawadi amathathu kusho ukuthi sukuyiyo enezihlalo eziningi kulo mkhandlu ewubusa ngokubambisana namaqembu amancane.I-IFP isinezihlalo ezingu-22, ilandelwa i-ANC, enezihlalo ezingu-18.UNtuli, ogaqele esikandunankulu waKwaZulu-Natal, unxuse amakhansela amasha ukuba asebenze ngokuzikhandla.I-ANC esifundeni iMbuso Kubheka, ikhale ngomkhonyovu.Unobhala we-ANC kulesi sifunda, uMnuz Chris Mhlophe, uthe bathole ukuthi kunenqwaba yabantu abebebhalisele ukuvota ukhetho lwangoLwesithathu abasebenzisa ikheli elilodwa.Uthe bathe uma bephenya leli kheli bathola ukuthi indawo nje evulekile, engenasakhiwo.“Njengamanje sisezinhlelweni zokuvula icala emaphoyiseni, siphinde sifake isikhalazo enhlanganweni eyengamele ukhetho, i-IEC (Independent Electoral Commission). Sifisa ukuthi i-IEC ithathele izinyathelo iqembu lezepolitiki noma amalungu eqembu lezepolitiki okuzotholakala ukuthi enza lo mkhuba. Kuyicala ukuvota endaweni lapho ungahlali khona.”I-ANC ikwaze ukugcina uWard 6 kuMasipala waseMshwathi.Le wadi ibikade ivele iphethwe yiyo i-ANC.Iqembu elisha, uMkhonto weSizwe, elikhombisa ukwenza kahle ezinkethweni zokuchibiyela, bebengazingenelanga izinketho zokuchibiyela ebezingoLwesithathu.Kunamahlebezi athi kunekhansela lomkhandlu waseNewcastle eselisulile, lajoyina uMkhonto weSizwe, nokusho ukuthi kungase kuphinde kube nolunye ukhetho lokuchibiyela kulo masipala."
    },
    {
        "content": "KUBIKWA ukuthi owesifazane ugwazwe owesilisa ongumakhelwane wakhe emuva kwengxabano esuswe wukuthi umgilwa unqabe ne-password ye-WiFi router yakhe eWaterloo, eVerulam.Abezimo eziphuthumayo enkampanini yonogada iReaction Unit South Africa (Rusa) bathi umgilwa oneminyaka engu-37 ugwazwe esiswini kanti ubekade opha kakhulu.Okhulumela abezimo eziphuthumayo kwaRusa, uMnuz Prem Balram, uthe umgilwa ulimale kanzima emuva kwengxabano kubangwa ipassword.Ulandise wathi lendoda ilethwe emahhovisi eRusa imoto iJeep emnyama ilayishwe ezihlalweni ezingemuva yopha.“Beyikade yopha kakhulu kwazise ibidle amanzi amponjwana. Isichaze ukuthi ingxabano iphenduke yaba udlame emuva kokuthi inqabe ukunikezela nge password yeWiFi router yayo,” kusho uBalram.UBalram uqhube wathi umgilwa ubatshele ukuthi ugwazwe umuntu wesifazane.Kubikwa ukuthi umgilwa uxilongwe abosizo lokuqala bakwaRusa ababe sebemphuthumisa nge-ambulensi esibhedlela eyothola ukwelashwa okuthe thuthu."
    },
    {
        "content": "UGWETSHWE iminyaka engu-25 ebhadla ejele owesilisa olahlwe icala lokuphanga nokubulala ngokungenhloso umshayeli wemoto ekhokhelwa ngebanga elihambile.USimiphi Ntombela (31) ugwetshwe iNkantolo yesiFunda yaseNtuzuma ngoLwesibili.Uliqule laze laphela icala egqunywe ezitokisini emuva kokuthi anqatshelwa ibheyili.Ngesikhathi secala, uNtombela waqale wazibiza ngegama okungesilona elakhe ethi yena unguSiphamandla Mkhize.Kwagcina kutholakele ukuthi yena ungubani emumva kokuthungathwa kutholakale umazisi wakhe.Kuthiwa uNtombela waphinde wazenza umuntu ophanjanelwa ingqondo ngesikhathi sokuqulwa kwecala kodwa odokotela bathola ukuthi uphile saka.Ugwetshelwe isehlakalo esenzeka ngoJanuwari 10 ngonyaka odlule okwagcina kushone kusona uMnuz Mpendulo Hopewell Mpungose (40).Umufi, owayengumshayeli we-Uber, wathola isicelo esasivela kumuntu owayesePhoenix owayefuna ukuyiswa eDuffs Road.Kuthiwa sebefikile lapho ayeya khona uNtombela nowesilisa ayekade ehamba naye, bakhomba umufi ngesibhamu bamfaka ebhuthini yemoto bashaya bachitha naye.Bazithela emaphoyiseni ayekade eqaphe ubugebengu abona le moto eyiVW Polo eyayishayelwa budlabha ayishayela amasayini ezama ukuyimisa.Kunokuba ame uNtombela wavele wabaleka ngesivinini, okwaholela ekutheni ijahwe imoto eyagcina ishayise isihlahla.Bobathathu bakhishwa kule moto abezimo eziphuthumayo kusetshenziswa izindlawu baphuthunyiswa esibhedlela lapho uMpungose aphangalalela khona.Omunye walawa madoda wakhululwa yinkantolo."
    },
    {
        "content": "UVUME icala wagwetshwa owesifazane waseMatabetulu, eNanda, ngokubulala omunye wesifazane ayebanga naye indoda ngo-2022.UMakhosazane Prudence (37) obevele eNkantolo eNkulu yaseThekwini, izolo, obengumsolwa wokuqala kuleli cala, uvume icala lokubulala umufi, uNksz Ntombifuthi Faith Mkhize (27).Ulivume nowesilisa u-Andile Welcome “Lulu” Gcaba (26) owayemlekelela ukubulala umufi.Baphinde bavuma necala lokuthumba. Laba bobabili kuthiwa ngoJulayi 19, 2022, bahlasela umufi ekubo eNanda.Kuthiwa bamfica ehlezi yedwa bamphoqa ukuba angene emotweni iToyota emnyama.Kuvela ukuthi bahamba naye baya endaweni eyihlathi khona eNanda, lapho abambulala ngokumklinya belekelelana.Enkantolo kuvele ukuthi itulo lalihlelwe uMakhosazane ngoba wayecikwe ukuthi umufi umthathele isoka lakhe leminyaka, uMnuz Nkosinathi Kunene.Kuvela ukuthi ngemuva kokuba laba ababili sebembulele umufi, bathatha isidumbu sakhe bayosilahla emfuleni eBuffelsdraai, eVerulam.UGcaba ngosuku olufanayo wagoduka waya kubo eXobho, wafika wagonyuluka ngakho konke okwenzekile kumalume wakhe.Umalume wakhe wazisa amaphoyisa kwalandwa isidumbu zase zibakhalela uGcaba noMakhosazane.UMshushisi uDernado MacDonald uthe laba balivumile icala nakuyena wathi sekulele kwinkantolo ukuthi ibagweba kangakanani.IJaji uMchunu ubasukumisile waqinisekisa ukuthi bayalivuma ngampela yini icala.\"Ngabe kuyiqiniso ukuthi nobabili niyalivuma icala futhi nizimisele ngokuthi nijeze ngenikwenzile?“ kubuza iJaji.Bobabili bavumile. IMantshi ibe isibagixabeza ngesigwebo seminyaka engu-20 umuntu ngamunye.IJaji lithe icala lokubulala liyohlale njalo libucayi phambi kwamehlo enkantolo.Lithe laba ababili yize belivuma icala kodwa bakhombisa isihluku esikhulu njengoba umufi bambulala ngokumklinya.“Noma nilivuma icala kodwa iqiniso ukuthi isenzo senu saba sibi kakhulu. Umuntu enambulala namzwisa ubuhlungu obukhulu. Kodwa naqhubeka ngoba naninenhloso eyodwa nobabili. Ngenxa yaleso sizathi iminyaka engu-20 inifanele,’’ kusho iJaji.Bobabili abameli u-Adv Enerst Blero no-Attorney Zera Fareel babasolwa, bakuqinisekisile ukuthi abebesolwa balivumile icala.Okuqaphelekile ukuthi enkantolo bebengekho abomndeni kamufi kodwa bekukhona abebezoseka abagwetshiwe."
    },
    {
        "content": "Ugwetshwe iminyaka eyisishiyagalombili ejele yiNkantolo yeMantshi yaseMiddleburg, eMpumalanga, owesilisa owasebenzisa amaphepha omgunyathi ethenga imoto iSuzuki Ertiga wangabe esayikhokhela njalo ngenyanga.UJacob Aphane (36) ubebhekene necala lokukhwabanisa uR496 211 wemoto ayithenga.“Kubikwa ukuthi ngo-Okthoba 7 ngo-2022, umsolwa wafaka isicelo sokubolekwa imali yokuthenga imoto eYagos 4 Wheel Cars eMiddleburg esebenzisa amaphepha omgunyathi, i-payslip nesitatimende sasebhange. Wathi usebenza eGT Auto Company eMarblehall. I-WesBank yasiphasisa isicelo sakhe ngenxa yamaphepha omgunyathi awasebenzisa,” kusho uCaptain Sekgotodi Dineo okhulumela oKlebe eMpumalanga.Uthe ngemuva kokuthi isicelo sakhe siphumelele, u-Aphane walanda i-Ertiga kodwa kwaphela izinyanga ezintathu engayikhokheli.“Ibhange lazama ukumthola kodwa wayengatholakali. Udaba lwadluliselwa koKlebe eMiddleburg ukuze baphenye. Ngesikhathi sophenyo, kwatholakala ukuthi ayikho inkampani u-Aphane athi uyayisebenzela,” kusho uSekgotodi.Uthe oKlebe baqhubeka nophenyo imoto yatholakala futhi u-Aphane wayalelwa ukuthi avele enkantolo.“Waboshwa, wathweswa icala wabe esededelwa ngesixwayiso. Uvele izikhawu enkantolo kwaze kwaba utholwa enecala wagwetshwa ngoMsombuluko, ngoSepthemba 23 2024 iminyaka eyisishiyagalombili, emithathu yalengiswa iminyaka emihlanu ngombandela wokuthi angatholakali enecala elifanayo,” kusho uSekgotodi."
    },
    {
        "content": "UGWETSHWE iminyaka engu-6 ebhadla ejele owayeyisikhulu esiphezulu sophiko oluphenya amacala athinta inkohlakalo, eGoli,  iSpecial Investigating Unit (SIU), uSifiso Phillip Kunene (54).UKunene ugwetshwe yinkantolo enkulu yesiFunda yaseThekwini ebhekelele amacala athinta ezezimali. Kule minyaka kube sekulengiswa emibili.Ugwetshelwe icala lokukhwabanisa imali yakwaRoad Accident Fund (RAF) alenza esengummeli ngaphansi kwenkampani yakhe iKunene Masango Incorporated Attorneys.Wayesebenzisana nomngani wakhe uMasango owajika waba ngufakazi woMbuso okuyimanje ungaphakathi ezikhindini.Ilinganiselwa ku-R226 ,790 imali eyakhwatshaniswa uKunene eyangena ebhange lakhe ekubeni kwakumele ayidlulisele kwikilayenti lakhe, uNksz Precious Swartling kodwa wayidla yonke.Ngokobufakazi obethulwe phambi kwenkantolo, kwamthatha izinsuku ezingu-33 ukuba ayiqede.Ingxenye yayo wayisebenzisela ukukhokhela izingane zakhe imali yesikole. Wenza nokunye okwakuyizidingo zakhe.Ngo-Okthoba wango-2020, uKunene wazinikela koKlebe wakhalelwa ngamaSongo kaSigonyela.Waphuma ngebheyili ka-R5000. Kusukela lapho ubegqigqa enkantolo mayelana naleli cala.IJaji, uGarth Davis likhale kakhulu ngokungethembeki kwabameli lathi sekuphenduke insakavukela.Lithe kumele lidlulise umyalezo ocacile nakulabo bameli abacabanga ukwenza njengoKunene.\"Ngikugweba iminyaka engu-6 ubhadla ejele ngecala lokukhwabanisa imali,'' usho kanje ekhuluma ebhekise kuKunene.Ngesikhathi kuqhubeka icala uKunene ubebonakala ebheke phansi ebhala okuthile ebhukwini. UMshushisi u-Advocate Abbey Letsholo uthe izinkantolo kumele zibagwebe abameli abenza njengoKunene.Uthe buningi ubufakazi obusobala obuveza ukuthi uKunene wayisebenzisa yonke imali okwakumele ayidlulisele kwikilayenti lakhe.Ummeli kaKunene uzamile ukumncengela kodwa kwanhlanga zimuka nomoya, iMantshi ikhala ngokuthi wehlise isithunzi sabameli.Kuvelile ukuthi ikilayenti likaKunene lamnikeza isikhathi sokuba ayikhokhe imali ngaphambi kokuba limvulele icala kodwa nalokho akazange akwenze.UKunene wayenguthisha ofundisa izibalo kusukela ngo-1990 kuya ku-1997. Uke waba ngumeluleki wakwaPassengers Rail Agency of South Africa (Prasa) ngo-2022 kuya ku-2023."
    },
    {
        "content": "AHLULEKE nokuzibamba ejabulela isinqumo amalungu omndeni kanjiniyela owabulawa ngo-2020, ngesikhathi iNkantolo eNkulu eThekwini ilahla unkosikazi wakhe nosibali ngawo wonke amacala abathweswe wona.Isinqumo senkantolo esiphume izolo siphoqe kuthi uNompumelelo Goncalves owayewunesi, ashone ekhulukuthu njengoba ubengaphandle ngebheyili kusuka ngo-2020 ngecala lokubulala umyeni wakhe uMnuz Nkosi Langa owayengunjiniyela kwa-Transnet. Wamthengela izinkabi. Ubelokhu egqigqa inkantolo nomfowabo uNkosinathi Zungu yena obetokile, kanti inkabi esiphenduke uFakazi woMbuso uJames Mashudu Mthimkhulu, uvele udonsa isigwebo seminyaka ewu-20 emva kokuvuma icala.Efunda uhlu lwamacala abalahile, obambe njengeJaji, uSolwazi Bonke Dumisa, abebethamele icala iningi labo obekuyizihlobo nabazwelana nomndeni wakwaLanga, bebekhuzwa sebeshaya ihlombe bejabulela abakubize ngokwenzeka kobulungiswa.Bobabili abalahlwe amacala okukhona kuwo elokuthumba, ukubamba inkunzi, nelokubulala, bebewaphika. UNompumelelo uphinde watholwa enecala  lokuzama ukuphazamisa ukusebenza kwamaphoyisa nelokuvula icala elingamanga emaphoyiseni.Udadewabo kamufi uNksz Zodwa Langa uthe lesi sinqumo sibajabulise kakhulu, yize singeke simvuse umfowabo nonina okuthiwa yena waxinwa wukugulwa washona ezinsukwini ezimbalwa kudedelwe umakoti wakwakhe ngebheyili kuleli cala.“Angiboni ukuthi inkosikazi yomfowethu siyoyixolela ekhaya ngalesi senzo. Ngeke sixole. Umuntu esesimxolele uMthimkhulu (inkabi eyavuma icala), ngoba yena wakhombisa ukuzisola wakhuluma lonke iqiniso esikholwa ukuthi yilona eliholele ekutheni laba batholwe benecala,” usho kanje.Isidumbu sikaLanga owathunjwa kwakhe ngoSepthemba 2020, satholwa emva kwezinyanga ezimbili enyamalele, sesonakele silahlwe ehlathini oZwathini eNdwedwe.  Ebufakazini bukaMthimkhulu, uyena noZungu abaklinya umufi ngentambo ye-ayina.Ngaphambi kokuthi ijaji likhiphe isinqumo, lifunde ubufakazi bukangoti uMnuz Peter Andries Oosterhuizen ocwaninga ngokusebeza kwe-tracker emotweni, owaqinisekisa ukubonakala kwemoto kaNompumelelo ihambela eKenville eThekwini ukuyohlangana nomfowabo ngosuku olwandulela ukubulawa komyeni wakhe, nokuhamba kwemoto yomfowabo. Ubufakazi bukangoti ngezindawo ezahanjwa yizimoto nezikhathi, ijaji lithe buyahambisana nobendlalelwe yinkantolo uMthimkhulu. Kuphindwe kwabhekwa ubufakazi bukangoti wamaselula uMnuz Thabani Golele obaveza ukudonsa kwamafoni abamangalelwa ezindaweni ezehlukene, nakhona okuhambisana nobufakazi obethuliwe.  Kwavezwa nokukhishwa kwemali kamufi, eyakhishwa oThongathi naseMsinga. Ubufakazi bukaDkt Sureke Maharaj, okwathiwa wahlola uNompumelelo  - inkantolo ekholwa ukuthi wazenza okhathazekile ngesikhathi umyeni wakhe engabuyi ekhaya - buveze ukuthi wayengenazo izimpawu zokukhathazeka futhi  umfutho wakhe wegazi wawushaya ngendlela ejwayelekile ngaphandle kokuthi wayenamehlo abomvu.Inkantolo ilihlehlisele uMeyi 23 nonyaka icala, lapho abameli babamangalelwa noMbuso beyohlanganisa khona amakhanda ukuvumelana ngokuthile ngosuku lokwenziwa kwezethulo zokubashwelezela nokwehliswa kwesigwebo."
    },
    {
        "content": "UMNIKAZI wendawo yokudlela i-AuthentiQ, esemgwaqweni uFlorida, eThekwini, uMnuz Ndumiso Mncwabe, usegxeke abezindaba nabantu ngakubize ngokwakha isithombe esibi ngezindawo zokudlela eziholwa ngosomabhizinisi abamnyama.Lokhu kuza emva kwesehlakalo sangoMsombuluko ekuseni sokushona kukaNksz Zamangwane Bija (26), obesebenzela kule ndawo yokudlela, odutshulwe yisoka lakhe ebeliyiphoyisa, uMnuz Nhlakanipho Mkhize, naye ogcine eshona kulesi sigameko emva kokudutshulwa ngamaphoyisa abeqaphe isimo.UMncwabe uthe kuyamkhathaza ukuthi nakuba kuhlale kwenzeka izigameko ezifuze lezi kwezinye izindawo zokudlela eThekwini namaphethelo, kodwa akuvamile ukuthi kubikwe ngazo kwabezindaba.“Ngikhuluma ngento engiyaziyo njengoba kusanda kugwazwa umngani wami kwenye indawo yokudlela eseDavenport, futhi kuhlale kwenzeka nakwezinye izindawo eziseMhlanga ukuthi kubulawe abantu, kodwa angikaze ngibone kukhulunywa ngakho kwabezindaba. Lokhu kwenza ngibone sengathi le nto iyindlela yokwakha isithombe esibi ngamabhizinisi aphethwe ngabantu abamnyama,” kukhononda uMncwabe.Ebuzwa ukuthi kuzokwenzekani ngendawo yakhe yokudlela, uthe okwamanje basavalile, kodwa kuzophela leli sonto sebevulile uma sebeqede yonke imicikilisho phakathi kwabo nomndeni kaNksz Bija, angeke akwazi ukuyidalulela abezindaba. “Isimo esinjengalesi esenzekile akuyona into ehlale yenzeka, futhi lokhu kuyinto esingenayo indlela ebesingayivimba ngayo ngoba yenzeka ngaphandle, kwaba wukuthi usisi ushonela phakathi endaweni yethu yokusebenzela.“Ngiyafisa ukuthi kungagcini ngezindaba ezibuhlungu kuphela, kwenziwe okufanayo ngokuthi kukhulunywe ngemisebenzi emihle esiyenza ngamabhizinisi ethu ehlukene” usho kanje."
    },
    {
        "content": "IBHUNGU laseThekwini elenza unyaka wesithathu eDurban University of Technology (DUT), libalwe ohlwini lwentsha ewu-200 eyenza ezibukwayo emikhakheni ekuyona. U-Enzokuhle Sabela (21) waseWestville, eThekwini, wenza izifundo zobuntatheli kanti uhlonishwe emcimbini obizwa nge-Mail and Guardian 200 Young South Africans  njengomunye wabantu abanomthelela omuhle emkhakheni awenzayo emcimbini obubanjelwe eGoli, muva nje.Leli bhungu linePodcast okudingidwa kuyo izindaba ezithinta ipolitiki, esigxile eDUT. Wengamele uhlelo lokucija abaholi bakusasa iTomorrow’s Leaders in Training kanti usebhale nezindaba ezinohlonze yize esayisitshudeni. Ekhuluma neSolezwe uthe namanje akakakholwa ngempela ukuthi uhlonishiwe.“Kuwumuzwa engisazama namanje ukuwamukela futhi kuwudumo nelungelo elikhulu kimi ukuthi ngibe yingxenye yohlu lwalabo abahlonishiwe ngo-2024. Ngiyabonga kakhulu,” kusho uSabela.Uthe ukuthola le ndondo engakaphothuli ngisho izifundo zakhe zobuntatheli kuyinto enkulu kakhulu.“Bengingakaze ngicabange ukuthi ngizohlonishwa futhi ngithole umklomelo walolu hlobo ngikakaziphothuli izifundo zami,” usho kanje.Uqhube wathi ukusebenza kanzima ngaphambi kokuthi uqede iziqu zakho kubalulekile.“Ukusebenza kanzima futhi wenze ukuxhumana nabantu abanomqondo ocabanga njengowakho kanye nalabo abasemkhakheni wezobuntatheli kuzohamba ibanga elide,” ubeke kanje.Uthe ohlwini labantu abukela kubo kubalwa abafundisi bakhe okungoMnuz Siphumelele Zondi, Sphelele Ngubane, Nksz Ayesha Mall, Deseni Sooben noSlindile Khanyile. Emkhakheni wezobuntatheni ubukela ezingqweleni ezifana noXoli Mngambi, Stephen Grootes noSherwin Bryce Pease."
    },
    {
        "content": "Umholi we-IFP uMnuz Velenkosini Hlabisa, uthi akuzange kubalimaze ukufika kweqembu Umkhonto weSizwe ngoba banyuse ukwesekwa baze badlula ne-ANC KwaZulu-Natal.UHlabisa obekhuluma nezintatheli esikhungweni semiphumela seKhomishini yezoKhetho eMidrand, uthe bathole konke abebezibekele khona njengeqembu.Uthe baneme ngoba i-ANC yehlelwe wukwesekwa kulolu khetho.“Akusithintanga ukufika kweMK ngoba sikhulise ukwesekwa sadlula emavotini esawathola ngo-2019. Amanye amaqembu ashayekile. Siyiqembu elinyukelwe wukwesekwa, sizoya eziShayamthetho zezifundazwe sesithole izihlalo ezithe xaxa,” kusho uHlabisa. Uveze ukuthi ubuholi besigungu esiphezulu seqembu buzohlangana ukuze kuphume nomhlahlandlela ngokuzokwenzeka.“Asijahile ukuthi singene kuhulumeni wokubambisana nanoma ngubani. Sizoxoxa ngesizokwenza bese siphuma nomkhombandlela,” kusho uHlabisa.Uthe kuzoba nomhlangano wesixaxa samaqembu abexoxa eyokusebenzisana ngaphambi kokhetho. Ubalule nokuthi bayayamukela imiphumela yokhetho ngoba abantu baphumile ukuyovotela ukususa i-ANC emandleni.“Silinde ihlandla elisha likahulumeni. Abavoti bakhulumile ukuthi bafuna kube nohulumeni wokubambisana, kuphelile ukuthi kube neqembu elilodwa eliphethe. Ayikho into ezomane iphasiswe manje ngenxa yokuthi kuphethe iqembu elilodwa.” Uthe manje sekuzodingeka kutholakale umbono wamanye amaqembu ngaphambi kokuba kuphasiswe into ethile.Uveze ukuthi nesixaxa samaqembu seneme ngokuthi i-ANC ithole ngaphansi kuka-50%, okhethweni."
    },
    {
        "content": "UHLAMUKWE uyise nabantu abephila nabo ehostela laseGlebelands, eMlaza owesilisa onqatshelwe ibheyili ngamacala angu-42 abhekene nawo.UMnuz Khethani Khuboni (31) usolwa ngokudlwengula abesifazane abangu-20, abaphange esebenzisa indlakadla enkundleni yezemidlalo eGlebelands.Unqatshelwe ibheyili ngoMsombuluko futhi akukho okuvelayo eHome Affairs okufakazela ukuthi ushadelwe.UKhuboni ufake indandatho emunweni futhi usanda kutshela inkantolo ukuthi iyisishiyagalolunye iminyaka abopha ifindo lomshado.Inkampani athi ngeyakhe, kuvele ukuthi empeleni wayivulela umngani wakhe futhi ayisebenzi uma ibhekwa kubaqoqi bentela eSars.Lokhu kuvezwe enkantolo umphenyi uSergeant Mndeni Mzila ephikisana noukuthi uKhuboni adedelwe ngebheyili.UMzila uthe uxhumene noyise kaKhuboni omtshele ukuthi umhluphile, amacala aboshelwe wona wawaqala ngo-2019 futhi akazi lutho ngomshado, wezwa ngomsolwa ebuya ethi ushadelwe.“Uyise uthe uma inkantolo imdedela, ayimtholele indawo yokuhlala ngoba akasadingeki ehostela. Waqhwaga nendlu ayinikwa uyise ehostela ukuba ahlale kuyo nabafowabo, abakhipha kuyo,” kusho uMzila othe uphenya amacala “kamalugaju.”Inkantolo ichitha isicelo sebheyili ibalule ukuphepha kwabamangali. UMzila uthe uKhuboni uyawazi amakheli abo futhi wabasongela.Iveze nokuthi kwayena uKhuboni akanandawo azohlala kuyona futhi kungase kube nombhedukazwe emphakathini uma ededelwa lokhu okungamenza naye angaphephi.Ibalule nokuthi uKhuboni angase alibalekele icala ngoba uyazi ukuthi lihambisanaa nesigwebo sikadilikajele.UMzila uthe buqinile ubufakazi ababuqukethe obuyamanisa uKhuboni namacala angase engezwe.Wale ukhasha uMzila ukuthi adedelwe uKhuboni ethi waziphika efika ezombopha kwesikabhadakazi ehostela wathi ungu-Amos Mbhele. Uthe kwasiza uyise owamkhomba eduze umsolwa eqinisekisa ukuthi unguKhethani Khuboni.Zehle kamnandi kwabebethamele icala ezokuncishwa ibheyili kukaKhuboni.Bakhombise ukujabula bezwa imantshi ithi uzogqunywa ezitokisini kusaqhutshekwa nophenyo.UKhuboni akakhombisanga ukudinwa noma ukuphatheka kabi ezwa lokhu kunalokho ukhale ngabasebenzisa ifoni yakhe njengoba yena eboshiwe.Kuthiwa ifoni yashaqwa amaphoyisa futhi iyingxenye yophenyo alwenzayo. Icala lihlehliselwe u-Okthoba 23 kusaqhutshekwa nophenyo."
    },
    {
        "content": "UBHEKENE nezinkinga uMengameli weNFP, uMnuz Ivan Barnes, ofuna ukumisa abaholi beqembu abaqavile okukhona kubo nezimeya.INkantolo eNkulu eMgungundlovu ikhiphe isivimbelo sesikhashana esinqanda uBarnes ekutheni amise abaholi okukhona kubo iPhini leMeya kuMasipala waseThekwini, uNksz Zandile Myeni neMeya kaMasipala waKwaNongoma, uMnuz Mshangane Ndabandaba.UBarnes ubefuna ukumisa abaholi beqembu abangu-12, iningi labo lingamakhansela.Laba baholi bebebhekene namacala ahlukene okukhona kuwo awokwehluleka ukuthobela umthetho. Bavele banikela enkantolo emva kokuthola izincwadi ezibayalela ukuba bachaze ukuthi kungani kungafanele ukuthi bamiswe?Likhipha isinqumo sesikhashana, iJaji uSidwell Mngadi, lichithe izincwadi zikaBarnes ezisabisa ngokumisa laba baholi.“Inkantolo inquma ukuthi asikho emthethweni isigaba somthethosisekelo weNFP esinika isigungu esiphezulu  ngokubonisana nomengameli amandla okumisa, ukwehlisa esikhundleni noma ukuxosha amalungu eqembu. Inkantolo inquma ukuthi ummangalelwa wokuqala (uBarnes) akanawo amandla okumisa noma awokuqondisa ubugwegwe amalungu eqembu.”UMngadi ukhiphe isivimbelo esinqanda uBarnes nesigungu esiphezulu ekutheni bamise noma bashushise amalungu eqembu kuze kuba kuqedwa ukuqulwa kwecala.UBarnes uyalelwe ukuba afake amaphepha aphikisa isinqumo sesikhashana ungakashayi uSepthemba 19.Imizamo yokuthola ukuphawula kukaBarnes ayizange iphumelele njengoba ucingo lwakhe belukhala lungabanjwa.UBarnes uqokelwe kwesokuhola iNFP engqungqutheleni eyayingonyaka owedlule.Emva kokuqokwa kwakhe waba nokungaboni ngaso linye noNobhala Jikelele, uMnuz Teddy Thwala, wambhalela incwadi yokumumisa.Mumva nje, uBarnes usanda kubhala incwadi ebizela iMeya kaMasipala waseDumbe, uMnuz Sibusiso Mkhabela, emhlanganweni lapho efuna ukuthi izochaza ngezinto ezithinta ukuphathwa komkhandlu.UMkhabela uphinde abe usihlalo kazwelonke kwiNFP.Encwadini, uBarnes wathi uthole izikhalazo ebuholini be-ANC kwisifunda iMzala Nxumalo, bukhalaza ngoMkhabela. I-NFP iphethe ngokubambisana ne-ANC kulo mkhandlu.Izinkinga zangaphakathi kwi-NFP azizintsha.Ubuholi obudlule beNFP bahlakazwa yisinqumo senkantolo nokwalandelwa umbango omude owaholela ekutheni iqembu lingakwazi ukungenela izinketho."
    },
    {
        "content": "Uhlanganise abantu abaqhamuka ezinhlakeni ezahlukene umcimbi wokugcotshwa kukaNdunankulu waKwaZulu-Natal, uMnuz Thami Ntuli, obuseMgungundlovu, ngoLwesibili.Izicukuthwane eziqhamuka ezinhlakeni eyahlukene nabantu abajwayelekile beziphume ngobuningi bazo ukuzozibonela lo mcimbi ochazwe njengengqophamlando.Kuqale kwanesibhocobhoco ngaphambi komcimbi, izicukuthwane zibukeka zikhungathekile ngenxa yokungaqali ngesikhathi kwawo.Umcimbi uqale sekudlule isikhathi esingaphezu kwehora kwebesishiwo, ayikho incazelo enikeziwe.Zonke izicukuthwane zike zakhishelwa ngaphandle, kwathiwa abezokuphepha basabheka ukuthi azikho yini iziqhumane etendeni.UNtuli ufike ehamba nomndeni wakhe, okukhona kuwo unkosikazi wakhe, uNkk Sindiswa MaSibisi Ntuli, ofike wahlala phambili.Kwizicukuthwane ebezihambele umcimbi bekukhona abaseNdlunkulu, phakathi kwabo bekukhona owayekhulumela iSilo, uMntwana uThulani kaGqikazi, kube khona noMntwana uNkinobho Zulu, ongomunye wababhekelele ukusebenza kwansuku zonke kwebutho likaZulu.Umcimbi ubuhanjelwe amakhosi okukhona kuwo usihlalo wendlu yobuholi bomdabu KwaZulu-Natal, inkosi Sifiso Shinga, amakhosi aseKing Cetshwayo aphambili ekwesekeni iSilo uMisuzulu kaZwelithini, uThembinkosi Xulu noZenzo Zungu.Umndeni womsunguli we-IFP, inkosi Mangosuthu Buthelezi, nawo ubuphume ngezinkani uholwa iNkosi uNtuthukoyezwe Zuzifa Buthelezi.Umcimbi ubuhanjelwe owayengundunankulu waKwaZulu-Natal, uMnuz Willies Mchunu nabaholi bezepolitiki abahlukene. Bekukhona izifundiswa, abaholi bamabandla, nosomabhizinisi.Abantu abajwayelekile nabo bathe angeke basale ngaphandle, bafika bezozibonela umcimbi ngaphandle kwenkundla.Amalungu e-IFP abecula, ekhuza iziqubulo esangweni obekungena kulo izicukuthwane. Athe ukujabulele ukuphinde abe nondunankulu KwaZulu-Natal.I-IFP yagcina ukuba nondunankulu KwaZulu-Natal ngaphambi kokhetho lwango-2004.Bekuyinjabulo yodwa phakathi kwabe IFP nabe-ANC ngesikhathi kuqhubeka umcimbi.Kubonakale usihlalo we-ANC KwaZulu-Natal, uMnuz Siboniso Duma, encokola noNdunankulu kaZulu, uMfu Thulasizwe Buthelezi, owumholi we-IFP.UDuma noButhelezi baba nesiwombe esibi emcimbini wokukhumbula iSilo uDinuzulu kaCetshwayo, lapho khona uDuma aphuca uButhelezi umbhobho."
    },
    {
        "content": "KUPHAZAMISE uSomlomo ogcine engafikanga ePhalamende ukuzokwengamela uhlelo lukaMengameli Cyril Ramaphosa lokuphendula imibuzo, ukugasela kophiko lwezokuShushisa kuleli emzini kaNkk Nosiviwe Mapisa-Nqakula, ophenywa ngezinsolo zokuthi wamukela intshontsho esanguNgqongqoshe wezokuVikela.Iyaqonga ingcindezi yokuthi uNkk Mapisa-Nqakula ehle esikhundleni njengoba i-DA isiphakamise ukuthi akashiye emuva kokuba kugasele lo luphiko emzini wakhe oseBruma eGoli.Okhulumela iPhalamende uMnuz Moloto Mothapo uthe lo luphiko lugasele emzini kaSomlomo luzophenya.Uthe lokhu kugasela kumphazamisile uSomlomo njengoba engafikanga ukuzokwengamela uhlelo lukamengameli lokuphendula imibuzo.“Ugcine ejuba iphini likasomlomo ukuthi lengamele lo luhlelo lokuphendula imibuzo. USomlomo umile ekutheni akukho akufihlile futhi nophenyo uyalweseka.”USotswebhu we-DA uNksz Siviwe Gwarube uthe usomlomo kumele ahoxe ngenxa yokuthi ubhekene nezinsolo zenkohlakalo ebalelwa ku-R2.3 million.“Le mali kusolwa ukuthi wayithola izikhawu komunye wosonkontileka esaphethe uMnyango wezokuVikela. Kumele ahloniphe isifungo asenza sokuthi uzoziphatha ngendlela. Sifuna ikomiti lasePhalamende liphuthumise uphenyo.” Okhulumela uphiko lwezokuShushisa u-Advocate Mthunzi Mhaga, ukuqinisekisile ukuthi bagaselile emzini kasomlomo izolo beyophenya wathi ngeke bande kakhulu. Umholi we-DA uMnuz John Steenhuisen ufune ukuthi uRamaphosa aphendule ngokuthi kumele usomlomo ahoxe njengoba ebhekene nezinsolo zenkohlakalo.UMnuz Cedrick Frolick obengusihlalo ngesikhathi sokuphendulwa kwemibuzo, uthe umbuzo omusha ngalokho ulele kuRamaphosa ukuthi aphendule noma angaphenduli.URamaphosa unqume ukuthi angawuphenduli lo mbuzo.Ephendula eminye imibuzo ethinta ukuqasheka kwentsha, uRamaphosa  uthe kumele yenze imikhakha edingwa umnotho wezwe.Uthe akusizi ukuthi yenze imikhakha egcina ngokuthi ibhuquze ekhaya.“Yingakho sinezinhlelo zokuthi iye emakolishi amakhono ukuze yenze imikhakha yamakhono. Akusizi ukuthi yenze iziqu ezogcina ihleli nazo ekhaya.” Odabeni oluthinta izincomo zekhomishini eyayiphenya ngokulawulwa kombuso yidlanzana, uthe lezi zincomo uyazilandelela. Ukuchithile ukuthi abenzi lutho ngazo.Akulona iqiniso ukuthi asenzi lutho ngezincomo zekhomishini yejaji uZondo. Izincomo ezibalelwa ku-200 siyazisebenza, hhayi ngoba singenzi lutho ngazo,” kusho uRamaphosa. Uveze ukuthi le khomishini yadla enkulu imali wathi kuningi okwenziwayo ukubamba abathinteka embikweni wayo.Mayelana nezinhlelo zokulwa nobugebengu kuleli, uthe bandisa isibalo samaphoyisa ukuze kuqiniswe izinhlelo zokulwa nabo."
    },
    {
        "content": "UKUZISEBENZA kunezinselelo eziningi ezingagcina zisiwisa kwesikwenzayo kodwa kumele sifunde ukuzilawula, sizibambe zishise, singakhubeki endleleni uma sekunezivunguvungu.Lokhu kushiwo uNksz Desiree Ngema wenkampani ebhaka iphinde idayise amakhekhe enesitolo esidayisa ikhofi namakhekhe iDesbaked, esisenkundleni yezemidlalo iMoses Mabhida.I-Desbaked yadla umhlanganiso emncintiswaneni wosomabhizinisi ohlelwa yiHollywood Foundations, iBambelela Business Awards ngasekuqaleni konyaka. NgoLwesihlanu, uNksz Ngema ubemukela izinsiza kusebenza ezibiza u-R100 000, awuwina.IHollywood Foundation nezinkampani ebambisene nazo kuzo okukhona neSolezwe zihambele umcimbi wokunikezwa kukaNksz Ngema izinsiza kusebenza.UNksz Ngema uthe ukuthola izinsiza ezifana nohhavini omkhulu nomshini wokukuxova inhlama  kuzomsiza ekutheni akwazi ukwenza umkhiqizo omningi aphinde engeze nabasebenzi.\"Ngike ngabhekana nesivunguvingu seCovid-19, ngisanda kuqala ukusebenzela endaweni engaphandle kwasekhaya. Ngakwazi ukusinqoba ngama, langavalwa ibhizinisi. Nyakenye, lapho ngisebenzela khona ugesi uke wahamba amasonto amathathu okwangibuyisela emuva kakhulu ngoba izindleko ze-generator zazinkulu okwaholela ekutheni ingabikhona inzuzo ngomsebenzi engiwenzile. Bengiphila ngokuthandaza ngibuza kuNkulunkulu ukuthi ngabe sekufike isikhathi sokuthi ngivale yini noma ukhona umnyango ezovuleka? Ngempela kwaba njalo ngabona isikhangiso saseHollywood. Ngangenela kanti ngizowina,\" echaza.UMnuz Simo Vilakazi we-Hollywood Foundation, uthe bayabeseka osomabhizinisi abafana noNksz Ngema abakwaze ukuyibamba ishisa.\"Uhlelo lwethu lokulekelela osomabhizinisi luhlose ukuthi lusize ukuze amabhizinisi asuke esekhona angawi nokusiza ekutheni kuvuleke amathuba omsebenzi. Ukunikeza uNksz Ngema umklomelo kuqondane nokuthi kule nyanga sibungaza imbokodo eyibambe ishisa emikhakheni eyehlukene. UNksz Ngema ungomunye wabantu besifazane esibabungazayo,\" kusho yena.UMnuz Siyanda Ntenga weDream Business Hub, okuyiyo esiza iHollywood ngezinhlelo zokuthuthukisa osomabhizinisi, uthe uNksz Ngema wabashaya emakhanda bonke osomabhizinisi abangaphezu kuka-320 ayeqhathwe nabo.Umhleli weSolezwe, uMnuz Thulani Mbatha, uthe  iphephandaba libone kufanele ukuthi libe yingxenye yothuthukiswa kosomabhizinisi ngokuthi libhale izindaba zabo ezikhuthazayo.\"Sijabula kakhulu uma sibona abesifazane bephumelela ngoba nathi njengephephandaba abafundi bethu abaningi ngabantu besifazane, abakhuthazekayo ngokubona abanye bephumelela,\" kusho uMbatha."
    },
    {
        "content": "OWACHITHWA kwesokuba yijaji, uDkt John Hlophe, umenyezelwe njengomholi weMK ePhalamende.UHlophe, owayengumengameli wamajaji eWestern Cape, wachithwa ekubeni ijaji ngasekuqaleni konyaka.Iningi lamalungu ePhalamende lavotela ukuthi uHlophe achithwe emuva kokuthi uphenyo lwathola ukuthi wazama ukunxenxa amajaji ukuba enzelele umholi weMK owayebhekene necala lenkohlakalo ngaleso sikhathi, uJacob Zuma.Uphenyo lwathola ukuthi uHlophe waphula umthetho wokuziphatha, wathunaza umkhakha wamajaji. Kwakungokokuqala ngaphansi koMbuso wentandoyeningi ukuba kuchithwe ijaji.Yize iMK ibingakakumemezeli ukuqokwa kukaHlophe, incwadi yangaphakathi eputshukile ikhombisa ukuthi uHlophe usesiqhoqhobele isikhundla.Incwadi eputshukile ibhalwe ngunobhala jikelele weMK, uMnuz Arthur Zwane. Le ncwadi ibhekiswe kubo bonke osotswebhu beMK ebangaphansi kweziShayamthetho, ibiza uHlophe ngosotswebhu wasePhalamende. Yize kunjalo kodwa leli qembu libuye lakuchitha ukuthi uHlophe usenalesi sikhundla. Okhulumela iMK, uMnuz Nhlamulo Ndhlela, uthe uHlophe usilungele isikhundla aqokelwe kusona.\"Uyisishoshovu esizabalaze iminyaka silwela ukuba kube nokulingana. Kuyasijabulisa ukuthi uHlophe abe ingxenye yeMK. Sizimisele ukuhlanganisa bonke abafuna ukubona abantu abamnyama beya phambili.\"UNdhlela uthe uHlophe uzoqapha ngeso lokhozi ukusebenza kukahulumeni wobumbano oholwa i-ANC, DA namanye amaqembu amancane.UHlophe kulindeleke ukuthi afunge namanye amalungu eMK. Wonke amalungu eMK awazange aye ukuyofungiswa mhla kwakufungiswa amalungu ePhalamende.Lokhu ayekwenza ngoba ekhala ngemiphumela yokhetho, aze azama nokumisa umcimbi wokufungiswa kwamalungu ePhalamende, kepha inkantolo yabachitha.Emuva kokufungiswa kwamanye amalungu ePhalamende, iMK yamemezela ukuthi amalungu ayo azokuya kofungiswa. Akukacaci ukuthi azofungiswa nini amalungu eMK. IMK yathola izihlalo ezingu-58 ePhalamende.Ohlwini lwamalungu eMK aya ePhalamende kukhona indodakazi kaZuma, uNkk Duduzile Zuma-Sambudla, owayenguNgqongqoshe ngesikhathi kusaphethe uZuma, uMnuz Des van Rooyen, ikhansela lakumasipala waseThekwini, uMnuz Visvi Reddy, nobengunobhala jikelele weMK, uMnuz Sihle Ngubane.Uhlu lokuqala lwamalungu eMK aya ePhalamende lwalukade luholwa nguZuma, kepha wakhishwa emva kokuthi inkantolo inqume ukuthi akakulungele ukuba ilungu lePhalamende ngoba wagetshwa isikhathi esingaphezu konyaka ebhadla ejele.Igama likaZuma lalilandelwa elaloyo owabhalisa ngokusemthethweni iMK, uMnuz Jabulani Khumalo.UKhumalo ngeke afungiswe namanye amalungu eMK ngoba waxoshwa enhlanganweni. UKhumalo uzame wehluleka ukuphonsela inselelo ukuxoshwa kwakhe."
    },
    {
        "content": "USIHLALO weKwaMashu Taxi Association uMnuz Philani \"Splash\" Ngwenya uthembise umphakathi waKwaMashu ukuthi uzowakhela istudiyo esiseqophelweni eliphezulu ngenhloso yokuthuthukisa intsha yakuleli kwezobuciko emcimbini obusehholo lomphakathi eNkanyisweni, KwaMashu esigcemeni sakwa-F muva nje.UNgwenya uveze lokhu ngesikhathi enomcimbi obizwa nge-INK Kasi Experience Business Empowerment, lapho intsha ibifundiswa ngezinto ezithinta ubuciko.Lo mcimbi ubuhanjelwe yizinkakha kwezokulingisa kanye nezomculo okubalwa kuzo oMnuz Mbuso Khoza, Professor, Edmund Mhlongo ongumsunguli we-K-CAP kanye noMthunzi Dubazana oyi-Creative Director emdlalweni wethelevishini, Uzalo.Ekhuluma nabezindaba, uthe uhlele lo mcimbi ngenxa yothando analo ngentsha yaKwaMashu .\"Angiyena umuntu ogxile kakhulu ezintweni zamaciko kwazise ngisemkhakheni wamatekisi namanye amabhizinisi, kodwa ngenxa yothando enginalo ngentsha yalapha KwaMashu ngithe akube nalo mcimbi. Inhloso yawo bekuwukuthi labo asebephambili kwezobuciko bazocobelela intsha efisayo ngelinye ilanga ukuziphilisa ngakho ukucikoza, okungaba ukucula, ukulingisa nokunye,” kusho uNgwenya.Uthe istudiyo azosakha ufisa sikhiqize abalingisi, abaculi nabahleli bamafilimu abazohlonishwa umhlaba wonke.Entsheni ebihambele umcimbi kubalwa abafundi bezikole iNqabakazulu Secondary, iSibonelo High, uMzuvele High namalungu omphakathi.UNgwenya uphinde abe ngumhleli wendumezulu yomcimbi oba njalo ngoDisemba obizwa nge-INK Kasi Experience oba sePrincess Magogo Stadium kulo nyaka ozobe uqeda iminyaka engu-10 wasungulwa. Kulo nyaka udalule ukuthi kuzobe kunabaculi okubalwa kubo uMurda Bongs, Sjava, Lwa Ndlunkulu, Saliwa asebeqinisekisile ukuthi bayobe beyingxenye yawo."
    },
    {
        "content": "I-BLACK Business Federation (BBF) ithi uhulumeni akazihlole yena ngezinhlangano ezibizwa ngele-construction mafia ezifuna umsebenzi wokwakha ngodli, zisabise abangakhokhi imali yokuvikelwa.UNobhala Jikelele we-BBF, uMnuz Wonder Jaca, uthe inkinga yabadla umsebenzi ngenkani yaqalwa wosopolitiki abangafuni ukwenza izinto ngendlela.Uveze ukuthi eminyakeni ewu-10 edlule, kwavunyelwana ukuthi u-30% womsebenzi wokuthuthukisa ingqalasizinda kahulumeni uzonikwa osomabhizinisi abancane abamnyama kodwa osopolitiki abalulandeli uhlelo oluqondile, bafaka abantu babo noma beze nezabo izinkampani.“Uzokhumnbula ukuthi kudala osomabhizinisi abamnyama ababekhathele wukukhishelwa ngaphandle baqala uhlelo lokumisa imisebenzi yokwakha eThekwini namaphethelo. Sabe sesihlangana nomasipala nohulumeni wesifundazwe sesibizwa nge-Federation for Radical Economic Transformation (Ffret), kwavunyelwana ukuthi u-30% womsebenzi uzoza kosomabhizinisi abamnyama.”Uthe banohlu lwama-forum okwakulula ukuthi uma kunohlelo lwentuthuko endaweni ethile kwaziwe ukuthi nazi izinkampani ezidinga umsebenzi.“Osomabhizinisi abasebenzisana nathi sithole ukuthi bakhishwa inyumbazane, amakhansela, izikhulu zeminyango nabanye osopolitiki bakhetha ama-forum abo. Iye yaqala kanjalo-ke indaba ye-construction mafia efuna abantu imali.”Uthe emhlanganweni wabo noMphathiswa weMisebenzi yoMphakathi neNgqalasizinda KwaZulu-Natal, uMnuz Martin Meyer, balubekile lolu daba futhi banethemba lokuthi ngokusebenzisana sizotholakala isixazululo.“Njengoba udaba lwe-construction mafia selusixakile kufanele uhulumeni uzinuke amakhwapha. Thina sifisa kube nomthetho ozolawula ukusebenza kwama-business forum ngoba akhona. Kungalula ukuwalawula uma uhulumeni esebenzisana nathi.”Ukugcizelele ukuthi bona abaziphazamisi izinhlelo zokwakha ngakho akufanele bahlanganiswe ne-construction mafia.Uthe amaphoyisa kufanele abophe abaphula umthetho. Wathembisa ukuthi bayasebenzisana nezinhlaka zomthetho.UMeyer uthe umhlangano wakhe ne-BBF uhambe kahle futhi umnyango wakhe uhlale uvulelekile kubantu abalandela umthetho."
    },
    {
        "content": "Inyosi yeSilo uMnuz uBuzetsheni kaSombila Mdletshe, iqinisekisile ukuthi uhulumeni waKwaZulu- Natal unqamule inkontileka yayo yokuhasha Ingonyama, uMisuzulu kaZwelithini.UMdletshe ukhulume neSolezwe ngoMsombuluko ntambama wathi incwadi ifike kuyena ngoLwesihlanu kodwa akazi ukuthi konakelephi.UMdletshe uthe inkontileka yakhe bekufanele iphele ngo-2025.Ngokwencwadi evela kuhulumeni ehhovisi likaNdunankulu, inkontileka izonqanyulwa ngo-Ephreli 30 futhi isizathu kuthiwa ukushoda kwenkece.UMdletshe kuthiwa ubewuholela ngenkampani yakhe umsebenzi awuqhuba eNdlunkulu."
    },
    {
        "content": "PHEZU kokuba uhulumeni ashaya umthetho wokuthi akufanele kuphele izinsuku eziwu-30 osomabhizinisi bengakhokheliwe uma sebeqede ukwenza umsebenzi kodwa lo mkhuba usaqhubeka.UMnyango wezeziMali uveze ukuthi kunyaka wezimali ka-2023/24 iminyango kahulumeni ikhokhele imisebenzi ewu-362 068 eyenziwe wosomabhizinisi abahlukene.Kule misebenzi imali ewu-R35.1 billion ikhokhwe sekudlule izinsuku eziwu-30.Kuvele ukuthi ngoMashi iminyango kahulumeni ezifundazweni ibikweleta osomabhizinisi uR10.7 billion ngemisebenzi asebeyenzile. Bebekweletwa le mali yize sebethumele zonke izimfanelo zokuqeda umsebenzi futhi sekuphele nezinsuku eziwu-30 bazithumela.Lesi simo sibeka engcupheni osomabhizinisi nempilo yabasebenzi abaqashwe kulawo mabhizinisi.UMnuz Malusi Zondi ongumengameli weBlack Business Federation (BBF) uthe kuyishwa ukuthi iminyango kahulumeni isaqhubeka nokungakhokhi ngesikhathi.“Isimo esibuhlungu sokungakhokhelwa kosomabhizinisi uma sebeqedile ukwenza umsebenzi kahulumeni. Okubuhlungu wukuthi abakhokhelwa yize bezithumela zonke izimfanelo zokuqeda umsebenzi nezemali okufanele bayithole. Kubi ukuthi uhulumeni ushaya umthetho wokuthi abantu abakhokhelwe ngesikhathi kodwa abasebenzi bakhe abawulandeli,” kusho uZondi.Uthe ngenxa yalesi simo amabhizinisi amaningi ayavalwa ngoba uma usomabhizinisi engakhokheliwe kusho ukuthi izikweletu ziyanda, abasebenzi abaholi bese ephoqeleka ukuthi avale.Ubuye waveza ukuthi muva nje, kunosomabhizinisi abangakhokheliwe ngoba kuthiwa bajeziselwa ukuvotela amanye amaqembu abengaphethe umbuso.Ucele uhulumeni ukuthi aqinise isandla kubasebenzi abangakhokheli osomabhizinisi ngesikhathi ngoba lokhu akuhlukumezi nje usomabhizinisi kodwa kuhlukumeza nezinkumbi zabantu abaqashwe wosomabhizinisi."
    },
    {
        "content": "UNGQONGQOSHE  wezabeSifazane, Abantu abasha, nabaphila nokuKhubazeka, uDkt Nkosazana Dlamini Zuma, uthe umthetho omusha wokulwa nokuhlukunyezwa ngokobulili uwubufakazi bokuzimisela kukhalumeni ekutheni unqobe le mpi.UDkt Dlamini Zuma usho lokhu ngesikhathi kusayinwa umthetho omusha wokusungulwa komkhandlu kazwelonke ozobhekana nokulwa nodlame lobulili. Umthetho usayinwe ezindlini zoMbuso ePitoli, emcimbini obuphethwe nguMengameli wezwe uCyril Ramaphosa.UDkt Dlamini Zuma uthe kufanele kuphele ukuphila ngokwesaba kwabesifazane.“ Lo mthetho uyisisekelo sokuqala sokwakha ikusasa elihle labesifazane nezingane. Kufanele singagcini nje ngokulwa nesihlava kodwa sisivimbe. Singakwenza lokhu uma sihlangene ngoba kufanele kuvikelwe zonke izakhamuzi,’’ kuphawula uDkt Dlamini Zuma.Uqhube wathi kuwumthwalo wawo wonke umuntu ukweseka abantu abahlukunyeziwe futhi kuvinjwe lo mkhuba. Uthe abantu abahlukane nokuthula uma bebona imikhuba igilwa emphakathini.URamaphosa osayine umthetho, uthe wathinteka kakhulu ngokukhala kwabesifazane bethi akusukunywe. Uthe uke wamenywa kwesinye isigcawu sokudingida amaqhinga okulwa nalo mhlolo nalapho kukhona owesifazane owakhumula wamkhombisa izibazi.Uthe kulapho anquma khona ukuthi kukhona okufanele kwenziwe ukubhekana nenkinga yokuhlukunyezwa kwabesifazane nezingane."
    },
    {
        "content": "ISEZITHEBENI zikahulumeni waKwaZulu-Natal eyokuxhasa abazokwembathwa iSilo uMisuzulu kaZwelithini ohambweni lwaso lwasebukhosini baseMalawi okuthiwa ludinga imali engaphezu kukaR3 million.Udaba lokuxhasa abazokwembathwa iSilo ohambweni lwangesonto elizayo luxoxwa yihhovisi likaNdunankulu waKwaZulu-Natal noMnyango wezokuBusa ngokuBambisana kanye neziNdaba zoMdabu esifundazweni. ISilo sizohambela umcimbi waminyaka yonke waseMalawi, iMthetho Cultural Festival, oba ngo-Agasti.ISilo kuhlelwe ukuthi sembathwe abantwana basendlunkulu, amakhosi namabutho uma sesihambele lo mcimbi ozoqala ngoLwesithathu.UNdunankulu waKwaZulu-Natal, uMnuz Thami Ntuli, uthe basalubheka lolu daba.“Lolu udaba lusezithebeni. Uzokhumbula ukuthi uMphathiswa wezokuBusa ngokuBambisana kanye neziNdaba zoMdabu (uMfu Thulasizwe Buthelezi) ubuye abe uNdunankulu kaZulu. Ngakho ke siyalubheka lolu daba. Uma ngingaphosisi sengathi uhambo luzodinga imali engaphezu kukaR3 million.”UNtuli ubekhuluma nabezindaba emva komhlangano weKhabhinethi, iLekgotla, ophele ngoLwesithathu.Kuvele sekukhona itwetwe kwabanye abantwana basendlunkulu abafisa ukuba yingxenye yohambo lwangesonto elizayo.Abanye bathe babona sengathi baningi abazophutha sebethembile.Umthombo osendlunkulu uthe bayalelwe ukuba banciphise ithimba labazokwembathwa iSilo.“Sitshelwe ukuthi kufanele kuhambe abantwana abalishumi kanye nasemabuthweni futhi kufuneka abalishumi. Kusho ukuthi baningi abazosala. Lokhu kuwukubukela phansi iSilo. Ingonyama yamaZulu iphethe isizwe esikhulu kabi, kufanele uma inyathela eMalawi kubonakale.”Lo mthombo uthe awazi ukuthi imali edingekayo ingaphezu kukaR3 million, wathi bazi ukuthi kufuneka imali engu-R400 000.Ulanda lo mthombo, uthe yize iSilo sizohamba ngebhanoyi bona batshelwe ukuthi bazohamba ngebhasi.“Lolo hambo mhlawumbe luzothatha izinsuku ezimbili ebhasini. Sofika sinjani eMalawi? Khona uyokube usekhona umdlandla wokuhuba uma sifika phambili? Sibona sengathi kukhona nokungacabangelani lapha.”Umcimbi uhlelwe Inkosi Ya Makhosi M’mbelwa V, wamaNgoni.AmaNgoni adubuka kwelikaMthaniya, afuduka ngesikhathi sezimpi eholwa uZwangendaba Gwaza kaZiguda Jele Gumbi.Inkosi yakhona inobudlelwano obuhle neSilo, yayikhona ngesikhathi iMbube ingena esibayeni.Isasasa likhulu eMalawi ngokunyathela kweSilo.UM’mbelwa uthe ukuhambela kweSilo eMalawi kuzoqinisa ubudlelwano bobukhosi bukaZulu nobamaNgoni.Lokhu ukusho embhalweni awufake ekhasini lakhe leFacebook.“Sikulangazelele ukufika kweSilo lapha kwelakithi. "
    },
    {
        "content": "UHULUMENI waKwaZulu-Natal uzongenela ezinkingeni ezikhungethe omasipala bakulesi sifundazwe.Uhulumeni wesifundazwe uthathe isinqumo sokulekelela bonke omasipala.Le sinqumo sithathwe emhlanganweni wezinsuku ezimbili wekhabhinethi, ilekgotla, ophele ngoLwesithathu.Undunankulu, uMnuz Thami Ntuli, uthe bonke omasipala baKwaZulu-Natal bayalelwe ukuba balwele ukuthola imibiko yomcwaningi mabhuku engenagcobho kulo nyaka wezimali ozoqala.“UMphathiswa woMnyango wokuBusa ngokuBambisana  (uMfu Thulasizwe Buthelezi) sithe akahambe ayobheka ukuthi imaphi amaphuzu amqoka omasipala okufanele sibalekelele kuwona  ukuze bathole imibiko engenawo ugcobho. Nokuthi akufanele sifike komasipala ngoba nakhu umcwaningi mabhuku esekhiphe imibiko. Kufanele imibiko yokusebenza kwemali yomasipala siyithole njalo emva kwezinyanga ezintathu.”UNtuli uthe omasipala babambe iqhaza elikhulu ekuhanjisweni kwezidingo.“Sithe ngeke sikubekezelele ukuthi omasipala bangenzi kahle. Omasipala bayithemba lethu. Intuthuko eningi yenziwa omasipala.”UNtuli uthe uhulumeni wesifundazwe usuzosebenzisana nomasipala.“Siqala umkhuba omusha manje wokusebenzisana nomasipala. Akufanele nje uma siyosebenza ezindaweni zomasipala, singabazisi. Omasipala abangaboni nje sesiqhamuka. Lokhu sizokwenza ngokubambisana nenhlangano yohulumeni basekhaya.”Ikhabhinethi yaKwaZulu-Natal ibunjwe amaqembu ehlukene, iqembu elathola amavoti amaningi esifundazweni iMK, lasala ngaphandle ngesikhathi kubunjwa uhulumeni, nosekwenze ukuthi kube khona abangawamukeli uhulumeni wesifundazwe.UNtuli ukuvumile ukuthi nakuba bona bebumbene njengamaqembu abusa ngokubambisana, abantu baKwaZulu-Natal basahlukene phakathi.“Kufanele siqhamuke nomyalezo ozokhombisa ubumbano. Thina njengamaqembu aphethe ngokubambisana kufanele sikhombise ubumbano.”UNtuli uthe wonke amaqembu ayingxenye kahulumeni wokubambisana, i-IFP, ANC, DA, neNFP, azimisele ukubona uhulumeni wesifundazwe uphumelela.“Indlela okuyiyona, kufanele umuntu we-IFP akhathazeke uma kunezinkinga kwi-ANC, nowe-ANC kufanele akhathazeke uma kunezinkinga kwi-IFP ngoba sonke sifuna ukuthi kube nozinzo kula maqembu. Uma kunozinzo kula maqembu kusho ukuthi uhulumeni wobumbano ngeke uphazamiseke.”UNtuli umemezele ukuqokwa koMphathiswa woMnyango wezokuThutha nokuHlaliswa kwaBantu, uMnuz Siboniso Duma, esikhundleni sokuxhumanisa ikhabhinethi lesifundazwe nesiShayamthetho.UDuma ubevele esiphethe le sikhundla ngesikhathi kusaphethe i-ANC.“Uzokwenza isiqiniseko sokuthi awungeni lapho kungafanele ungene khona, ukuze kungabikhona ukuphambana kokusebenza kuhulumeni wethu.”"
    },
    {
        "content": "KUMJABULISILE ukuboshwa kukamakhelwane wakhe obengaphandle ngoshwele onikwa iziboshwa uyise wentombazane eyadlwengulwa yabulawa ngoMeyi nonyaka kubo eMlaza.UMnuz Mondli Ngcobo onguyise kaWandile Ngcobo (17), ubonge amaphoyisa ngomsebenzi wawo wathi umsolwa umuntu obehlala emzini ohlukaniswe wumgwaqo nowakhe.Isidumbu sikaWandile, owayefunda uGrade 11 eDurban Girls Secondary, satholakala sinamanxena okugwazwa emzimbeni, siboshwe izandla savalwa umlomo nge-pentihose ngoLwesibili ngoMeyi 28 nonyaka.Kwebiwa iTV ne-remote, idecoder neselula kamufi okusolakala ukuthi waqale wadlwengulwa.Umsolwa oneminyaka ewu-39 uboshwe ngeSonto ekuseni esekubhaceni KwaShembe, eClermont.Kuqale kwaboshwa indoda ena-25 eMalukazi ngoMgqibelo okuthiwa itholwe nefoni kamufi.“Kungijabulisile ukuboshwa kwabasolwa ngoba le nto ibiyindida. Kwaqale kwasolwa umfana wami kodwa kwashintsha lokho. Kuyacaca ukuthi umsolwa wangigada ngahamba waseyongena ingane seyisele yodwa. Ngibonga amaphoyisa, asebenzile,” kusho uNgcobo.UNgcobo uthe umsolwa uphuma esigwebeni seminyaka engu-15. Ugcine ukubonakala endaweni ngosuku lwesigameko sekusele iziqashi kubo. Uthe akazi wayekade edonsa isigwebo saliphi icala umsolwa nokuthi hloboluni lempilo ayiphilayo.UNgcobo uthe amaphoyisa aphenye naye uqobo, kwadingeka alethe ubufakazi obushoyo ukuthi wayengekho kwakhe ngesikhathi kwehla isigameko.Ube esekhala ngamakhaza kahulumeni asePark Rynie ayegcine isidumbu sikaWandile asole ukuthi ayengasebenzi amafriji akhona.“Ingane yami yafa kabili. Isidumbu sayo sasonakele sihanjwa izibungu amehlo eseshone phakathi. Asilethwanga nasemlindelweni ngendlela esase sonakele ngayo. Ngisifakile isimangalo ngahlinzeka nangobufakazi kubaphathi balendawo,” kubalisa uNgcobo.Okhulumela amaphoyisa KwaZulu-Natal, Brigadier Jay Naicker kulindeleke ukuthi abasolwa bavele enkantolo yeMantshi eMlaza. Umsolwa wesibili yena uthe uzovela kule nkantolo ngoLwesibili. UNaicker uthe abaphenyi basebenze ubusuku nemini beqoqa ubufakazi.“Uphenyo luholele ekuboshweni komsola ona-26 otholakale nefoni kamufi ngoMgqibelo eMalukazi. Kuphinde kwaboshwa umsolwa ona-39 ngesikabhadakazi ngeSonto KwaShembe, eClermont. Ubekwe icala lokudlwengula nelokubulala. Lo msolwa ubengaphandle ngoshwele onikezwa iziboshwa,” kusho uNaicker. "
    },
    {
        "content": "UPHENDUKELWE amakhansela eqembu lakhe uMengameli weTeam Sugar SA (TSSA), uMnuz Musa “Shukela” Thwala, okhishwe esikhundleni sephini lemeya kuMasipala waseNewcastle.Isolezwe  lithole ukuthi amakhansela amane eTSSA avotele isiphakamiso sokungabethembi ubuholi bukaThwala emhlanganweni womkhandlu obungeledlule.Kulo mhlangano amakhansela avumelane ngokuthi uThwala akhishwe esigungwini esiphezulu, bese isikhala sakhe sithathwa elinye ikhansela leTSSA.Ukukhishwa kwakhe esigungwini esiphezulu kusho ukuthi uzophunyukwa nayisikhundla sokuba usihlalo wekomiti elibhekelele ingqalasizinda yamanzi nemigwaqo.I-TSSA inamakhansela ayisikhombisa kulo mkhandlu, ibambisene ne-IFP ekuphatheni.Amakhansela eTSSA ayekade eyalelwe ukuthi angalubhadi emhlanganweni.Ngaphambilini, uThwala wake waveza ukuthi akanelisekile ngokubambisana kwabo ne-IFP kuMasipala waseNewcastle, kuvela ukuthi amakhansela eqembu lakhe ahlukene phakathi ngalolu daba njengoba kukhona asafuna beqhubeke nokusebenzisana ne-IFP.USomlomo womkhandlu, uMntwana uThengi Zulu, uthe uThwala ukhishelwe ukulova emihlanganweni.“Walova emihlanganweni emithathu yesigungu esiphezulu elandelanayo. Sibe sesivumelana ngokuthi akhishwe esigungwini esiphezulu. Naye uThwala uyazi ukuthi umthetho awuvumi ukuthi ikhansela lilove emihlanganweni emithathu elandelanayo.”Amakhansela e-ANC nawe-EFF awazange alubhade emhlanganweni.UMntwana uThengi uthe wonke amakhansela ayazisiwe ngomhlangano, kodwa amanye akhetha ukungezi.Uthe uThwala ubazisile ukuthi uzokuphonsela inselelo ukukhishwa kwakhe esikhundleni.“Wangishayela ucingo emva komhlangano, wathi angimthumelele amaminithi omhlangano. Wangitshela ukuthi abameli bakhe bafuna ukuthatha izinyathelo. Ngimtshelile ukuthi amaminithi omhlangano uzowathola uma esephasisiwe. Naye uyazi ukuthi amaminithi awukwazi ukuwathola ngokushesha, kufanele aqale alungiswe, bese eyaphasiswa emhlanganweni womkhandlu. Thina sanelisekile ukuthi kwalandelwa yonke imigomo ngesikhathi kunomhlangano.”UThwala uthe ubengakayitholi into ebhalwe phansi esho ukuthi usekhishiwe esikhundleni kodwa wathi usephuciwe imoto yomkhandlu nabaqaphi.“Kuyangikhathaza lokhu kokuthi ngiphucwe abaqaphi njengoba kunenkinga yokubulawa kosopolitiki KwaZulu-Natal. Ngizokuphonsela inselelo ukukhishwa kwami ngoba akuzange kulandelwe imigomo.”UThwala uthe azothathelwa izinyathelo zokuqondiswa ubugwegwe amakhansela eTSSA ashaya indiva umyalelo wokuba angayi emhlanganweni.“Isigungu esiphezulu kwiTSSA sahlala phansi, savumelana ngokuthi amakhansela eTSSA angayi emhlanganweni ngoba sasingajabule ngezinhlelo ezithile. Uma sesithole amaminithi omhlangano, sizothatha izinyathelo ezifanele.”"
    },
    {
        "content": "UMBUSO umkhiphe phambili umrepha nongumethuli wezinhlelo zethelevishini, uJub Jub, emacaleni obegebengu abebekwe wona obekubalwa kuwo izinsolo zokudlwengula, ukuzama ukubulala nokushaya kanzima ngoLwesine.Encwadini ethunyelelwe abameli bakaJub Jub, ogama lakhe lokuzalwa wuMolemo Maarohanye, ngoJune 20, oyibamba likasekela mqondisi womshushisi eGoli, uTebogo Maodi, uthe emva kokucubungula imininingwane yecala abanayo, kanjalo nombiko womshushisi, babone kufanele ahoxiswe wonke lavmacala abebekwe wona ngoba akukho okufakazela ukuthi kumele uJub Jub ashushiselwe wona.“Ngakho-ke izethulo zenu ziphumelele futhi necala selihoxisiwe,” kusho uMaodi ngezimfishane. UPhindi Mjonondwana wophiko lwezokushushisa iNational Prosecuting Authority, uyiqinisekisile le ncwadi, wathi emva kokucubungula idokodo lecala, umbiko womshushisi nezethulo ezivela ehhovisi lomshushisi omkhulu, babone kunganele ukwenza kufanele ukuthi ummangalelwa ashushiswe.Kuzokhumbuleka ukuthi kuze kufikwa lapha nje, uJub Jub wavulelwa icala ngowayeyintombi yakhe, u-Amanda Du Point, ongumethuli wezinhlelo zethelevishini  nomlingisi, embeka icala lokuthi wamhlukumeza ngokocansi, icala lavulwa esiteshini samaphoyisa iBrixton, eGoli ngo-2022.Ngaphambi kokuvula icala, u-Amanda waqala ngokuqopha i-video wayifaka ekhasini lakhe lika-Instagram, lapho ayesola khona uJub Jub ukuthi wamdlwengula.Lokho kwenzeka emva kokuthi uJub Jub ayemenywe ohlelweni lukaMacG lakwiYouTube, iPodcast and Chill, lapho akhuluma khona izinto ezilumelayo ngo-Amanda.Abewu-14 uma esewonke amacala abekwe uJub Jub, kanti wonke ahoxisiwe okwenza losaziwayo wodumo lwengoma ethi Ngikhokhele abe ngokhululekile manje.Esitatimendeni asithumele abezindaba khona izolo, uJub Jub ubonge ithimba labameli bakhe ngokumsiza atholwe engenacala kuwo wonke amacala abebekwe wona.Uthe ukutholwa engenacala kwenza akhululeke futhi kwehlise umthwalo empilweni yakhe, ngakho uyabonga kubo bonke abame nayo kuzo zonke lezi zimo abebhekene nazo."
    },
    {
        "content": "IMEYA yeTheku, uMnuz Mxolisi Kaunda, ithi ijijimeze uSihlalo we-IFP KwaZulu-Natal, uMnuz Thami Ntuli ngencwadi yabameli imsola ngokuyihlambalaza.Kulezi zinsuku osopolitiki balokhu bejikijelane njalo ngamagama bezamela amaqembu abo amavoti njengoba kubhekwe okhethweni lukazwelonke ngoMeyi 29.UNtuli oyiMeya kaMasipala iKing Cetshwayo, ungenele umbango wesikhundla sikandunankulu wesifundazwe. Kulezi zinsuku uNtuli unqamula izinkalo ekhankasela iqembu lakhe.UKaunda uthi uNtuli ukhulume into angenabo ubufakazi bayo emsola ngenkohlakalo ekhankasa eMlaza, ngempelasonto edlule. UNtuli ekhuluma eMlaza, uthe uma i-IFP inqoba isifundazwe izohlakaza uMasipala weTheku, bakhiphe uKaunda nozakwabo ngoba bakhohlakele.UMnuz Mluleki Mntungwa okhulumela iMeya yeTheku, uthe izinsolo zikaNtuli azinaso isisekelo. Uthe uKaunda unike uNtuli izinsuku eziyisikhombisa ukuthi ayobika emaphoyiseni ngenkohlakalo akhuluma ngayo noma ahoxise amagama akhe.Uthe uma uNtuli ehlulwa yilokho uzothathelwa izinyathelo zomthetho yena neqembu lakhe i-IFP.“Siyaqonda ukuthi yisikhathi sokhetho manje kodwa sinxusa i-IFP ukuthi iwacele kahle amavoti iyeke ukusabalalisa amanga nemfundisoze. Sizimisele ukulwa nalolonke uhlobo lwenkohlaklo kumasipala,’’ kusho isitatimende seMeya yeTheku.UNtuli ebuzwa ngalokhu uthe uqala nokuyizwa indaba yokuthi uboshwa wuKaunda ngalolu daba.“Angikayitholi incwadi, ngiqala ukuzwa ngawe nje lokho,’’ kusho uNtuli obezwakala ukuthi akafuni ukwanda ngalolu daba. UKaunda ukhala kakhulu nangokuthi uNtuli wakhuluma la mazwi phambi kwenqwaba yabantu nabezindaba bethe shayi.Kwenzeka lokhu nje, iMeya kaMasipala wesiFunda iZululand, uMfundisi uThulasizwe Buthelezi, yajijimeza uMphathiswa wezeMpilo KwaZulu-Natal, uNomagugu Simelane, ngencwadi.UButhelezi usola uMphathiswa ngokumhlambalaza ngesikhathi eqhuba umkhankaso we-ANC esifundeni iZululanda."
    },
    {
        "content": "UYISE womunye wabayisishiyigalolunye ababulawe ngamaphoyisa eDesai, eMariannhill uthi ubehlale emkhuza umfana wakhe ukuthi makahlukane nabangani bakhe abangalungile, ashone nabo.Lona wesilisa ukhulume kanje embizweni yomphakathi noNgqongqoshe wamaPhoyisa uMnuz Bheki Cele kule ndawo ngoLwesine.Le ndoda enqabile negama layo kodwa yadalula elomfana wayo oshonile, ethe u-Andile Makhathini iveze ukuthi ngumuzi wakubo lapho okwenzeke khona isigameko.Izwakalisa nokukhathazeka kwayo ngokuthi amaphoyisa amane aqhulula ngenhlamvu wonke umuntu obengaphakathi endlini ekubeni bekukhona nabangenacala.Kwabangenacala uthe bekungumzala ka-Andile obekade evakashile, uLungisani Simelane waKwaMashu.“Into engiphatha kabuhlungu ukuthi kuthiwa nabo bebephindisela kodwa bekungekho lutho olukhombisa ukuthi bebephindisela. Bebekhona vele abangani bakhe (u-Andile) ebebengalungile,’’ echaza.Uthe kungamampunge ukuthi ababulewe bebeyizinkabi, okumphathe kabi ukubulawa kwabo. Uqhubeke ngokuthi ngabe kungcono ukuthi bathathiwe bayoboshwa ngoba bebengalwi, kodwa bamane baqhululwa ngenhlamvu.“Bengingekho ngesikhathi kwenzeka isigameko, ngishayelwe ucingo. Ngifike ekuseni ngathi ngizama ukungena ekhaya amaphoyisa angihlehlisa ngoshova, angithuka,’’ echaza.Uthe kulaba ababulewe kukhona abaziyo nabanye abengabazi. Uveze ukuthi ubemkhuza u-Andile ukuthi makahlukane nalaba bangani bakhe abangalungileYilapho-ke uCele engene khona wambuza ukuthi kanti ubazi ukuthi bayabheda abangani bakhe?Waphendula ngokuthi ubebazi abanye babo ukuthi bayabheda. Kuthe uma uCele embuza ukuthi bebebheda benzani, wabhoka ngolaka.“Baba uCele angihambi nezingane mina, kodwa ngisasho namanje ukuthi bebekhona ababhedayo. Ngiyazi ukuthi bebekhona ababhedayo bebamba inkunzi,’’ kusho lendoda.Ibigcizelela ibuza ukuthi sekuwumthetho waseNingizimu Afrika yini ukuthi amaphoyisa amane adubule wonke umuntu nabamsulwa?Amaphoyisa athi afike kulendawo ngenhloso yokuzobopha abasolwa abathile kanti azongqongqoza emnyangweni okungewona.Aqhuba athi abe esedutshulwa abantu abebekade bekwenye indlu, nokuyilapho ephindisele kwaphangalala abayisishiyagalolunye.Aveze ukuthi ababili bakwazile ukubaleka, basagcwele amathafa. "
    },
    {
        "content": "OMELE iBuild One SA Movement (Bosa) embangweni wesikhundla sikaNdunankulu waKwaZulu-Natal uMnuz Ntokozo Biyela ukhala ngamathuba okufukula umnotho wesifundazwe athi awasetshenziswa.UBiyela uthe iKwaZulu-Natal ingaba yisikhondlakhondla kwezomnotho uma kungasetshenziswa amathuba akhona.Ukusho lokhu ngesikhathi ekhuluma neSolezwe lapho ephawula khona ngokuqokwa kwakhe ukungenela umbango wesikhundla sikaNdunankulu waKwaZulu-Natal.UBiyela uthembise ukusebenzisa lamathuba ezomnotho ukufukula iKwaZulu-Natal uma benqoba okhethweni oluzayo.Uthe iKwaZulu-Natal inamachweba amabili amakhulu, elaseThekwini nelaseRichard’s Bay, angasetshenziswa ngokugcwele.“Maningi amathuba akhona kula machweba, kuphinde kube nezimayini ezingakatholakali. Uma kungavulwa lezi zimayini, maningi amathuba angavela,” kusho uBiyela.Umbango wokuhola iKwaZulu-Natal mkhulu, lesi sifundazwe singesesibili ngokwesibalo sabantu abaningi ababhalisele ukuvota.UBiyela uthe babheke ukuthi intsha kube yiyona ezobaweza embangweni wokuhola isifundazwe.Kubantu abangu-27.79 million ababhalisele ukuvota kuzwelonke, abangu-11.7 million baneminyaka ephakathi kuka-18 no-39.“Umbango mkhulu kakhulu KwaZulu-Natal, sizibona sinethuba. Konke kusezandleni zabantu bakhona. Kukubona ukuthi ngabe bayafuna yini ukuholwa abaholi abanamava, sizokhuluma nentsha, siyicele ukubambisana nathi.“Sizoyinxusa ngokuhambisana nathi ngoba inhloso enkulu yethu ukwenza isiqiniseko sokuthi iba nekusasa eliqhakazile,” kuqhuba uBiyela.Udalule ukuthi balungiselela ukwethula umqulu wezethembiso KwaZulu-Natal cishe ngo-Ephreli yize usudlulile okazwelonke, bebesalindele ukuthi kumenyezelwe ozomela iqembu kulesi sifundazwe.UBiyela ongowokuzalwa eNquthu, useke wabamba izikhundla ezahlukene ezinkampanini ezinkulu usekulungele ukuphatha iKwaZulu-Natal kanti akawangabazi amava anawo.Isimemezelo sokuthi uBiyela uzomela iBosa kwesobundunankulu ngoLwesihlanu kanti nguyena kuphela osamenyezelwe kweso balesi sifundazwe.Okhulumela iBosa kuzwelonke uMnuz Roger Solomons uthe bakhethe ukuqala KwaZulu-Natal ngenxa yombango oshisa phansi khona."
    },
    {
        "content": "ULOKHU ekhale njalo ngobungozi bendodakazi owesilisa waseChatsworth eThekwini okumanje umatasa nokunakekela izilonda zokusha emva kokuthi imbhunyele ngamanzi abilayo ngeledlule.UMnuz Sithembiso Ngidi (42) uthe ugcine eyivulela icala indodakazi yakhe (20)  yize ifunda u-matric, yase ikhalelwa amasongo kaSigonyela. Uthe isigameko abengasilindele futhi esimshiye ethuthumela senzeke ngoMsombuluko.Elandisa ngesehlakalo, uthe simehlele ngesikhathi ebuyile lapho esebenza khona ezochitha isikhathi nomndeni njengoba esebenzela kude, ebuya njalo uma kuphele inyanga.“Siqhathwe ukuthi ngimbuze ukuthi kungani engayenzi imisebenzi yakhe yasekhaya njengentombazane. Ngibuza lokhu nje, umama (73) ubeqeda kukhala ngokuthi usuku lonke akakaze adle namaphilisi akawaphuzile,” kusho uNgidi.Uthe wayeyicele kahle indodakazi ukuthi yenze imisebenzi yasendlini njengokupheka, ukuhlanza indlu nezitsha, bese isondezela unina (ongugogo kumsolwa) amanzi okuthi aphuze amaphilisi.Uveze ukuthi unina akakwazi ukuzenzela izinto kulandela ukuphuka onyaweni eshayiswa yimoto, waphinde wehlelwa omunye umshophi, wokuwa  waphuka ingalo emasontweni ambalwa edlule.“Umntanami ngangimtshelile ukuthi njengoba umama enenkinga yokuba nonyawo olulodwa nengalo eyodwa, ngithembe yena ukuthi abe yiso amnakekele,” kusho uNgidi.Ngosuku lwesigameko, uthe emva kokuyithethisa indodakazi, iphume iyishodi, ibheke kwamakhelwane kanti iyobilisa amanzi.“Sisale sazibukela ithelevishini nomunye umngani wami. Ngizwe ngigodola, ngangena ekamelweni ngiyolanda ingubo yokulala ukuze ngimbathe. Ngithe ngibuya nayo, ngisathi ngisazisonga, ngezwa ngomngani wami ethi ‘Sthe bhasobha’. Ngithe ngisathi ngiyaqalaza ukuthi yini le athi angiyibhasobhe, asho amanzi abilayo ebusweni,” kusho uNgidi.Udalule ukuthi ubezitshela ukuthi uzoyiyeka indodakazi yakhe ngemenze khona kodwa ubuye washintsha umqondo esezwa izinkulumo zayo ezithusayo.“Ngithole ngomakhelwane ukuthi uyakhuluma, uthi ngoba amanzi awangibulali, usezongitholela abantu abazongibulala,” usho kanje.Uqhube wathi: “Le ngane icwile otshwaleni. Iyingozi. Ayihloniphi muntu.”Uthe akafuni nokuthi ithole ibheyili, ngoba usebonile ukuthi iyingozi, ingambulala nokumbulala."
    },
    {
        "content": "UYAVEVA umlimi osola uMasipala wesiFunda iZululand ngokugweva ukumkhokhela imali yezinkomo umkhandlu owayikhipha ngesikhathi kugcotshwa inkosi yaseMbongobongweni, uMzamo Buthelezi, nowakhalisa ngayo umndeni wenkosi yakwaMpungose oLundi ngesikhathi kushona indodana yenkosi. UMnuz Siphiwe Sithole uthe sekuphele isikhathi eside umasipala ungafuni ukumkhokhela imali yalezi zinkomo.USithole uthe wahlinzeka umasipala ngenkomazi ngesikhathi kugcotshwa uButhelezi, waphinde wenza okufanayo nangesikhathi umasipala uyokhalisa inkosi yakwaMpungose.Uthe sezihlangene lezinkomo zibiza u-R42 000.USithole uthe usegqigqe emahhovisi omkhandlu waze wakhathala.“Uma ngiya khona ngifike ngiyiswe le, nale. Okubuhlungu ukuthi bona bayahola, mina angikhokhelwa. Njengoba kukade kuwumhlaka-25 nje, bona baholile, mina angitholanga lutho. Bona bayaqhubeka nezimpilo zabo, mina ngilinde ukukhokhelwa imali yami.”Umcimbi wokugcotshwa kwenkosi yaseMbongobongweni wawuhanjelwe nayiSilo uMisuzulu Sinqobile kaZwelithini kanye nezikhulu zikahulumeni.USithole uthe okumcasulayo ukuthi umasipala wafike wanconywa ngokuletha inkomo ongasafuni manje ukuyikhokhela.“Angithi babefuna ukuyobukwa, manje ke abasafuni ke ukukhokha.”USithole uthe ukungakhokhelwa kwalezi zinkomo kuphazamisa ibhizinisi lakhe.Uthe uziphilisa ngokuthenga izinkomo ezindalini eDundee, Newcastle, Mooi-River, naseVryheid.“Ngiyaye ngizithathe lezi zinkomo, ngizozidayisa lapha oLundi. Uyacabanga ukuthi ngabe yimalini esengiyenzile ngalo-R42 000 abangafuni ukungikhokhela wona kulezi zinyanga ezine? Kubuhlungu ngoba sicindezelwa yiwo umkhandlu singabantu abamnyama. Uma beyothenga emabhunwini, bafike bakhokhe ngaso leso sikhathi, kuthina bantu abamnyama abakhokhi.”USithole uthe nasekhaya impilo ayihambi kahle.“Izingane zami azikhokhile ezikoleni. Kukhona efunda eMooi River. Njengoba kuzovulwa izikole nje kuthiwe ingabuyi ingakhokhile. Angazi ukuthi kufanele ngenze njani manje.”USithole uthe akasafuni ukuphinde asebenzisane nalo mkhandlu.“Into nje engiyifunayo ukuthi bangikhokhele imali yami bese ngiyaphuma kubona.”Umasipala uthe uSithole uzokhokhelwa maduze, wathi empeleni kufanele engabe kade akhokhelwa.Ngokwempendulo, umasipala uthe inkinga idalwe ukuthi uSithole washintsha imininingwane yasebhange ngesikhathi uhlela ukumkhokhela.\"Saxoxa naye izikhathi eziningi, elokhu ephika ukuthi ushintshe imininingwane. Besilokhu simncenga ukuthi akalethe okukhombisa ukuthi useshintshe imininingwane yasebhange. Useze wakuletha konke, imali yakhe uzoyithola maduze.\""
    },
    {
        "content": "UHLUSHWA wumcabango wokuthi ngeke esaqasheka emkhakheni awufundele kanzima ngenxa yeminyaka  yakhe, ophothule iziqu zakhe emva kokuthi wayeqale wasebenza enkampanini ehlanza esibhedlela iminyaka eyisikhombisa.UNksz Zanele Mathenjwa (37) ongowokudabuka eGroutville, KwaDukuza, wethweswe iziqu i-Degree in Environmental Science yi-University of South Africa ngesonto eledlule. Yize ukusebenza kanzima kukaNksz Mathenjwa nesifiso sokuguqula isimo sakubo nokuthweswa lezi ziqu kulethe inhlansana yethemba, kodwa uthe injabulo anayo ibuye ibe nebohlololo uma ecabanga imigomo yezinkampani eziningi kuleli neminyango kahulumeni enikeza ithuba abantu abaneminyaka engaphansi kuka-35 ama-internship okuyiwo akuvulela iminyango namava adingekayo emkhakheni osuke ulangazelele ukuqashwa kuwo.“Ngijabule kakhulu, yikhona ukuthi angazi ngizoqashwa kuphi njengoba sengineminyaka ewu-37 nje, yilokho okungikhathazayo. Ngiwumuntu okhule ekhaya kulinywa, ngakho izinto ezisondelene nemvelo nezolimo yizinto engikhule ngizithanda.  Yingakho ngaqoka ukwenza lezi ziqu, engizenze iminyaka emine kusuka ngo-2020,” usho kanje.UNksz Mathenjwa uthe waqeda u-matric ngo-2008 esikoleni samabanga aphezulu eGroutville. Kuthe ngo-2012  wathola umsebenzi wokuhlanza enkampanini ehlanza esibhedlela i-Alberlito esiseBallito. Ngo-2017, kwavalwa inkampani ayesebenza kuyo, wabe esefikelwa wumcabango wokubuyela esikoleni ayolungisa u-matric wakhe njengoba wayengaphasanga kahle. Ngaleso sikhathi wayeneminyaka engu-30, kanti kwadingeka ukuthi aqale ku-grade 11 esikoleni amukelwa kusona iBhekikusasa High eMpangeni.  Ngo-2019, waphasa u-matric wakhe ngo-B, wathola isikhala sokufunda e-Unisa ngo-2020, kusuka lapho akabange esabheka emuva.Uthe beziningi izinselelo abhekana nazo ngesikhathi efunda kule nyuvesi kwazise ubengafundi ngokugcwele kanti ubesevele esebenza njengomsebenzi ojwayelekile nje kwenye yezimboni khona KwaDukuza nokuyilapho asasebenza khona namanje.“Bengibuya emsebenzini ngikhathele, kwesinye isikhathi kade ngingena ebusuku ngizela, kodwa kuphoqa ukuthi ngenze umsebenzi wesikole. Bekunzima kangangoba ngo-2022 kukhona isifundo engisifeyilile kwaphoqa ukuthi ngisiphinde nyakenye ukuze ngithweswe iziqu zami,” usho kanje.Uthe isifiso sakhe ukuthola umsebenzi awufundele ukuze athole amava adingekayo."
    },
    {
        "content": "UQOME ukuzibhixa ngothuvi kunokubingelela iMantshi owesilisa osolwa ngokubulala uyise. Ngokwemibiko yamaphoyiseni,  ibhungu elineminyaka engu-24 laxabana noyise ngeSonto ekhaya kubo kwaMhlushwa, eMpumalanga. Ngemuva kwengxabano uyise wahamba waya esontweni engazi ukuthi uzobuya indodana yakhe imlalele unyendle.“Ngesikhathi ubaba wekhaya ebuya esontweni, indodana yakhe yamhlasela yambokoda ngommese iphindelela,” kusho uCaptain Magonseni Nkosi.Kuthiwa umgilwa oneminyaka engu-64 wazama ukubaleka kodwa wawa. Kwasiza omakhelwane ababona igazi bahlaba umkhosi kwafika abezimo eziphuthumayo kodwa ngeshwa akasindanga.Umsolwa waboshwa wabekwa icala lokubulala.Kuthe ngoMsombuluko sekumele ahanjiswe enkantolo, amaphoyisa abhekana nenkinga efica lo mlisa ezibhixe ngothuvi bakhe.Kuphoqe ukuthi lo msolwa ogama lakhe nguTsepo Dlamini avele ngoLwesibili enkantolo yeMantshi eNkomazi, ukubhekana necala lokubulala."
    },
    {
        "content": "UDEDELWE ngebheyili ka-R 5000 uNobhala we-ANC eThekwini, uMnuz Musa Nciki nomqaphi wakhe uMnuz Ivan Khoza, ababoshelwe izinsolo zokungahloniphi imithetho yomgwaqo. UNciki noKhoza bavele eNkantolo yeMantshi eThekwini, bathola ibheyili, icala lase lihlehlela u-Ephreli 10, ukuze kuqhubeke uphenyo.Okhulumela abezokushushisa (NPA) KwaZulu-Natal , uNkk Natasha Ramkisson-Kara, uthe abasolwa babhekene necala lokushayela budedengu. Uthe abakwazanga ukumisa imoto irobhothi livalile futhi bebeshayela imoto engagunyaziwe.UNciki nomqaphi wakhe baboshwe ngoLwesithathu ebusuku, emgwaqweni uLighthouse, eMhlanga, eThekwini. Kuthiwa uNciki uzithethelele ngokuthi babone bexinwa yimoto ebingabonakali ukuthi eyamaphoyisa, bayexwaya.UNciki waziwa ngokuba yisithenjwa sikasihlalo we-ANC, eThekwini uNkk Zandile Gumede, futhi bakhethwa kanye kanye engqungutheleni ngo-2022. UNciki enkantolo ubonakale engaxwayile, efake isikibha esiluhlaza esifake ngaphakathi nejakhethi.UNciki ubonakale ebingelela abezindaba eseshona phansi emgodini, eyolinda kulungiswe udaba lwebheyili yakhe. UKhoza ubehamba phambili efake ishethi eliluhlaza naye engaxwayile kangako.UNobhala we-ANC KwaZulu-Natal, uMnuz Bheki Mtolo esitatimendeni, uthe abakwazi ukuphawula, balinde umbiko ophelele. Bathe bayezwa abezindaba bebabuza ngokuboshwa komholi wesifunda.“Okwamanje sibona sengathi ngeke kube yinto ephusile ukuphawula ngodaba olusasetshenzwa amaphoyisa. Sizokwazi ukuphawula uma sesithole umbiko ophelele ovela kubaholi besifunda,’’ kusho UMtolo.I-ANC inomgomo wokuthi abaholi abahamba amacala bashenxe ezikhundleni kuze kusombululwe amacala enkantolo. UMtolo akakuphathanga lokho, wathi bazobuye baphawule kahle.IMeya yaseMngeni, uMnuz Chris Pappas, engenele umbango wesikhundla sikandunankulu iphawulile ngalolu daba. UPappas uthe bayakwemukela ukuboshwa kukaNciki. Uthe i-ANC ikhuluma ngokubuyisa isithunzi sayo ilwe nenkohlakalo kodwa ibuye iziphikise."
    },
    {
        "content": "UNGENISWE esibhedlela owayengusihlalo webhodi le-SAA uNkk Dudu Myeni, obekufanele avele eNkantolo eNkulu eGoli, kodwa waphutha. UNkk Myeni uboshelwe amacala enkohlakalo yemali elinganiselwa ku-R300 000, okuthinteka kuwona inkampani iBosasa.UNkk Myeni waziwa ngokusondelana kakhulu nowayengumengameli wezwe uMnuz Jacob Zuma.UNkk Myeni uboshwe ngoSepthemba nyakenye, noMnuz Trevor Mathenjwa badedelwa ngebheyili ka-R10 000 umuntu eyedwa. Bavela eNkantolo yeMantshi eRichards Bay, icala labo ladluliselwa eNkantolo eNkulu eGoli.  UMathenjwa wayeyisikhulu senkampani iSondolo IT, okusolwa ukuthi yaba nesandla ezenzweni zenkohlakalo. Ngesikhathi udaba lungena enkantolo kubikwe ukuthi uNkk Myeni akekho ngoba usesibhedlela uyagula.Kusolwa ukuthi uMyeni wayemukela imali ngamasaka waphinda wafakelwa izinsiza zezokuphepha emzini wakhe nokuyizinto okwakungafanele azithole.UNkk Myeni wavela izikhawu phambi kwekhomishini eyeyiphenya ukulawulwa kombuso yidlanzana lapho ayephekwa khona ngemibuzo. Ngesikhathi ephekwa ngemibuzo wayenikwe umbandela wokuthi angamdaluli ufakazi ofihliwe kodwa yena wamdalula. Wazidonsela amanzi ngomsele waboshwa, wakhokha inhlawulo.Icala likaNkk Myeni lenkohlakalo lihlehlele uNovemba 21, ngethemba lokuthi uyobe eseluleme futhi esekwazi ukuvela enkantolo."
    },
    {
        "content": "NKOSIKHONA CELESEKUQUBUKE omkhulu umsindo ebandleni laseMzimkhulu, Inkanyezi yokuKhanya. Lokhu kwenzeka ngemuva kokuthi omunye umholi webandla enenge amakholwa ngomthetho wokuthi akalingcwabi ikholwa elinikela \"into engacacile\"Kuvela ukuthi kusuke umsindo ebandlani ngoba uMbhishobhi Vusukukhanya Malinga, egunyaze umthetho wokuthi ngeke abangcwabe abazalwane abanikela \"ngozuka''Kuthiwa akagcinanga lapho uthe abanikela kancane ngeke besangcwatshwa emathuneni ebandla.Isolezwe Ngempelasonto likhulume namalungu ebandla abekhathazekile ngokugunyazwa komthetho womnikelo webandla.Liqale lakhuluma nomndeni wakwaNxumalo onelungu, osekuphele iminyaka ewu-10  likhonza ebandleni. Kuthiwa uMalinga akafikanga emngcwabeni walo futhi wathi ngeke lize lifihlelwe nasemathuneni ebandla.UMnuz Zakhele Nxumalo (56), kuthiwa udlule emhlabeni ngemuva kokuxinwa ukugula. Kuvela ukuthi ubelazisa kakhulu ibandla. Ilungu lomndeni wakwaNxumalo, uNksz Zothile Nxumalo lisole uMalinga ngokuthi uphatha ibandla ngesandla sensimbi.\"Kuyasixaka ukuthi ngampela yini eyenziwa nguMbhishobhi manje. Okokuqala nje umfowethu wayenikela kahle kabi esanguthisha engakaphelelwa umsebenzi. Manje njengoba eseshona engasasebenzi usehliswa isithunzi ngale ndlela,'' kukhononda uNksz Nxumalo. Isolezwe Ngempelasonto likhulume nelinye ilungu lebandla laveza ukuthi uma uMalinga eqhubeka nokwenza kanjena uzophuma yena ebandleni.\"Ngeke phela sidlale indoda. Leli bandla salakha sonke ngokubambisana. Manje yena usecabanga ukuthi isinqumo sakhe yedwa singujuqu,'' echaza.Ethintwa uMalinga uvumile ukuthi kunomethetho awugunyazile omayelana nokungafihlwa kwamakholwa anganikeli kahle enkonzweni. Uthe unamandla okuthi aphasise noma ngabe yimuphi umthetho ngoba ibandla kumele libe namakholwa azibophezele ngokweqiniso kulona. Wathi akathandi ukuthi ande kade ngokuthi umthetho uze ugunyazwe nje yingoba kusukela kuphi.Unobhala webandla uNkk Ncamsile Khawula, uthe bazamile ukuxoxisana noMalinga ukuthi athambise kancane kodwa wala waphetha. Waveza ukuthi akukuningi azokuphawula ngodaba ngoba usefinyelele esinqumweni sokuthi alishiye ibandla ngoba kunoxhaxha lwezinkinga ezikhona kulona ngaphakathi.Uveze ukuthi uMalinga akazange alubhade emngcwabeni kadadewabo omdala ngoZibandlela nyakenye ekhala ngokuthi akukho okutheni abekwenzela ibandla.“Kwathi uma ngimbuza wangiphendula ngokuthi akayi emfihlweni welungu lebandla eliba nenkwantshu uma kumele kunikelwe,’’ usho kanje ekhulumela phansi.Kuvela ukuthi uMalinga ungumsunguli webandla. Sekuphele iminyaka engu-20 likhona. Kuthiwa phambilini konke ubekwenza ngendlela efanele.Kodwa konke kuqale ukushintsha ngemuva kokuba kushone umkakhe eminyakeni eyedlule."
    },
    {
        "content": "UFUNA ubulungiswa umlisa waseNtabamhlophe, e-Estcourt, uMnuz Sizwe Vilakazi, emuva kokukhonjwa indlela emsebenzini abewenza ngoba exoxe “imikhuba\" nentombazane yomdabu waseNdiya eneminyaka ewu-14.UVilakazi (35) uthe uqale ngokumiswa ngaphambi kokuxoshwa enkampanini ezinze ePinetown kodwa ediliva amanzi emiphakathini yaseVerulam nasePhoenix, iCrosmoor (XM Group). Eluchaza ukusuka nokuhlala udaba uVilakazi, uthe wayejutshwe yinkampani ukuba ayohambisa amanzi emphakathini waseVerulam, eThekwini ngoJulayi 17.Uthe wathi esalinde ukuba umphakathi uze namabhakede uzokhongozela amanzi, kwaqhamuka intombazane engumNdiya yamnikeza incwadi efundeka kanje: \"Igama lami nguK****a futhi ngikukhonzile kakhulu. Ubani igama lakho ngoba ngiyazifela ngawe. Ngiyakuthanda. Ivela kuK......\"UVilakazi uthe wafike waxoxela ozakwabo ukuthi ushelwa yintokazi yomNdiya.Uthe washaqeka kabi ebusuku ethola ucingo kodwa lulokhu lungena lunqamuka. Uthe wagcina elubambile kanti ushayelwa yile ntokazi ngocingo lukayise nolukagogo wayo. Uthe okwamshaqa wukuthi wayengayinikezanga le ntombazane inamba yakhe.Uthe wabuye wathola nemiyalezo kuWhatsApp, Isolezwe Ngempelasonto elinayo. Le ntombazane ebingelela kuqala kuVilakazi ngokuthi \"Hi Baby\" bese yena ephendula ngokuthi \"Hi Babe, how are you love...\" Le ntombazane ibuye imtshele ukuthi imkhumbule, bese uVilakazi aphendule ngokuthi ayenze imizamo yokuba babonane bese yona imbuza ukuthi ufuna ukulala nayo yini, athi yena ufuna bazipholele nje. UVilakazi uthe ngoLwesine wabe esethola ucingo oluthi akaphuthume ehhovisi emuva kokuba ilungu le-ward committee lazise inkampani ukuba engabe esajutshwa eVerulam ngoba ufuna ukulala nengane encane.Uthe okwalandela lapho kwaba wukumiswa kwakhe ngoba kuthiwa ubexoxa imikhuba nentombazane eneminyaka ewu-14.Isolezwe Ngempelasonto  lizibonile lezi zincwadi, eyokummisa neyokumxosha.Isikhulu seCrossmoor Transport (XM Group), uPauline Naidoo, uvumile ukuthi lesi sehlakalo senzekile.\"Okokuqala, ubudlelwano umshayeli akhuluma ngabo obengane eneminyaka ewu-14, umntwana ... ngeke sisanaba kakhulu. Izingxoxo ezakhe nomntwana,\" kuphetha uNaidoo.UVilakazi uthe ubengazi ukuthi intombazane ineminyaka engu-14 ngoba inethambo futhi yena akayishelanga kodwa iyona eyamshela. Uthe akaneme ngokuxoshwa kwakhe ngoba abenzanga lutho nale ntombazane ngoba bagcina ngokuxoxa futhi ngeke ayikhomba. Uthe kungcono ukuba uvulelwe icala ngoba yena uzibona emsulwa.Unxuse nanoma wubani ongamsiza kulolu daba ngoba usawudinga umsebenzi wakhe.SIDE BARUNGOTI wezithinta  abasebenzi ozimle, uMnuz Nzulu Dlamini, weluleke uVilakazi ngokuthi udaba lwakhe aludlulisele enkantolo yezabasebenzi. Uthe ukuba khona kwemiyalezo nokuthi akuzange kuvele zisuka ukuthi intombazane akhulume nayo ezothando yingakanani, kungaluqinisa udaba lwakhe.Uxwayise abesilisa nokho ukuthi uma besemsebenzini, ikakhulukazi abahamba ngezimoto ezibhalwe amagama ezinkampani, kubalulekile ukuthi baziphathe kahle. Uma   kuyiwa ngasezintweni ezithinta uthando, uthe kubalulekile nokuthi bayibhekisise indaba yeminyaka noma ubudala babesifazane abakhuluma nabo ezothando. “ Ngiyacabanga nje ukuthi ukube le ndaba kaVilakazi nale ntombazanyana iqhubekile, ubengaze azihlanganise nayo ngokocansi engayazi iminyaka yayo. Lokho bekuyomenza umdlwenguli obengabhadla ejele iminyaka ngeminyaka,” echaza. Uthe ucansi nentombazane eneminyaka engaphansi kuka-16, yicala elibovu eNingizimu Afrika.Uthe noma engeke akusho kugcwale umlomo ukuthi inkampani iphambukile ngokwesinqumo sokumxosha, kodwa uma indaba isiqhamuka ezikhulwini zenkampani isithi: ‘ umshayeli wenu ubekhuluma amanyala nengane eneminyaka ewu-14’, kulula ukugcoba ngodaka leyo nkampani uthi inabashayeli abakhohlakele abashela izingane ezincane. Lokho uthe kungafinyelela esinqumeni sokuthi ngempela umsebenzi ufake inkampani ehlazweni. "
    },
    {
        "content": "UMSUNGULI weMK olwa nokuxoshwa kwakhe kule nhlangano, uMnuz Jabulani Khumalo, uvunwa umthetho ukuba amele le nhlangano emhlanganweni wasePhalamende ozoqoka umengameli nosomlomo.Lokhu kungenxa yokuthi amaqembu awakwazi ukushintsha uhlu lwamagama awathumela enhlanganweni eyengamele ukhetho, i-Independent Electoral Commission (IEC).Igama likaKhumalo lilandela elomholi wale nhlangano okwanqunywa ukuthi akakulungele ukuba yilungu lePhalamende, uMnuz Jacob Zuma.UKhumalo waxoshwa kwiMK ngenyanga eyedlule, ngoMsombuluko bekulalelwe icala lapho khona ephonsela inselelo ukuxoshwa kwakhe.Ukuxoshwa kukaKhumalo kudale imibuzo yokuthi ngabe uzokwazi yini ukuqhubeka ayomela iMK emhlanganweni wasePhalamende.Okhulumela i-IEC KwaZulu-Natal, uMnuz Thabani Ngwira, uthe umthetho awuvumi ukuthi amaqembu enze izinguquko manje ohlwini lwamalungu azowamela.“Bangakwazi kuphela ukushintsha uhlu emva komhlangano wokuqala wasePhalamende. Njengamanje amaqembu awakwazi ukushintsha.”UNgwira uthe noma benganqaba ukufungiswa labo abavela ohlwini, amaqembu angeke akwazi ukufaka abanye abantu.IMK inezihlalo ezingu-58 ePhalamende.UKhumalo akusiye yedwa ovela ohlwini lweMK lwasePhalamende osexoshiwe eqenjini.Ophezulu ohlwini lwayo lwasesiShayamthetho, uMnuz Nhlanhla Ngidi, wadilizwa ekubeni umdidiyeli weMK KwaZulu-Natal.Ngesikhathi edilizwa iqembu lathi ukuxoshwa kwakhe kungase kudale izinguquko ohlwini lwasesiShayamthetho.IMK inezihlalo ezingu-37 esiShayamthetho saKwaZulu-Natal.Imizamo yokuthola uKhumalo nokhulumela iMK, uMnuz Nhlamulo Ndhlela, ayizange iphumelele njengoba izingcingo zabo bezikhala zingabanjwa.IMK isike yakusho ngaphambilini ukuthi uhlu lwayo lwasePhalamende lusazoshintsha.Ngeledlule uNobhala-Jikelele weMK, uMnuz Sihle Ngubane, wathi asikho isiqiniseko sokuthi bonke laba bantu abasohlwini bazokuya ePhalamende.Ekhuluma esikhungweni semiphumela, uNgubane wathi basengashintsha ngisho ukukleliswa kwamalungu avela ohlwini lweMK.Elinye iqembu eliveze ukuthi lisazokwenza izinguquko ohlwini lwayo yi-EFF.I-EFF yehlile okhethweni olwedlule, yathola izihlalo ezingu-39, isuka kwezingu-44.Umholi we-EFF, uMnuz Julius Malema, uthe angeke baye ePhalamende labo abangazange bakhombise ukuzimisela ngesikhathi kukhankaselwa ukhetho.“Abakhohlwe labo abebelibele ukujuxuza ngesikhathi sikhankasela ukhetho. Abantu babelibele ukuhamba izindawo zobumnandi ngesikhathi sikhankasela ukhetho. Sizokwenza izinguquko ohlwini lwasePhalamende nolwaseziShayamthetho. Kukhona esizobatshela ukuthi bangayi ukuyofungiswa ePhalamende.”"
    },
    {
        "content": "OWABHALISA iqembu uMkhonto weSizwe (MK), uMnuz Jabulani Khumalo umangalele i-IEC afuna ihoxise owayengumengameli uJacob Zuma kwesokuhola nokumela  iqembu.UKhumalo noZuma babengamathe nolimi kodwa manje sebeyinkukhu nempaka emuva kwengxabano. UZuma ngoDisemba nyakenye umemezele ukuthi weseka i-MK uzoyikhankasela ayivotele.Isolezwe lixoxe nommeli kaKhumalo, u-Advocate Mfesane Ka-Siboto oqinisekisile ukuthi usezinhlelweni zokufaka amaphepha enkantolo. UKa-Sibotho uthe uKhumalo ukubeke kwacaca ukuthi umangalela i-IEC.UKhumalo ubethumelele i-IEC incwadi ethi ayikhiphe uZuma ibuyisele yena njengomholi kungenjalo uya enkantolo. Abe-IEC abayiphendulanga incwadi nokulandelwe wukuthi uKhumalo alufake enkantolo udaba.UKa-Sibotho uthe sebeyohlangana enkantolo lapho beyochaza kahle konke.“Sibathumelele incwadi bangayiphendula, manje udaba sizolufaka eNkantolo yezoKhetho kube iyona enqumayo. Sizowafaka maduze nje amaphepha enkantolo,’’ kusho uKa-Sibotho.UKhumalo akeneme ngokuxoshwa kwakhe eqenjini ukhala ngokuthi akukho emthethweni futhi wuyena umholi weqembu hhayi uZuma.UKhumalo ethintwa ngalolu daba akavumanga, akaphikanga ukuthi ubopha i-IEC kodwa uthe uzokhuluma ngesikhathi esifanele ngakho konke okwezekayo.Okhulumela i-MK uMnuz Nhlamulo Ndlhela, uthe abanandaba noKhumalo ngisho angenzani akuthi shu. UNdlhela uthe uKhumalo uxoshiwe akujiki lokho.Kwenzeka konke lokhu nje kulindeleke ukuthi iNkantolo yoMthethosisekelo ikhiphe isinqumo ngodaba oluphakathi kwe-IEC ne-MK. I-IEC yanquma ukuthi uZuma akafanelwe ukuba sohlwini lwabaya ePhalemende ngoba walahlwa ngecala wagwetshwa.UZuma ne-MK balusa enkantolo udaba bafika balunqoba kodwa i-IEC yalwedlulisa ingenelisekile ngesinqumo. Udaba lungenile enkantolo ngesonto eledlule kodwa isinqumo sagodlwa.NgoMsombuluko inkantolo ithumelele umyalelo kuzozonke izinhlangothi ukuthi zithi ukwenaba ngezethulo ezithinta isikhulu se-IEC, uJanet Love, esaphawula ngalolu daba kwabezindaba.I-MK isiphume ingena ezinkantolo kaningi inqoba njengoba yamangalelwa yi-ANC ngokusebenzisa igama loMkhonto weSizwe. I-MK yalunqoba udaba lombango wegama, kwangenwa ecaleni lombango wophawu yalunqoba futhi.Manje kubangwa udaba lokuthi uZuma ufanelwe yini ukuya ePhalamende noma cha."
    },
    {
        "content": "UCHITHWE wayalelwa ukuthi akhokhe nezindleko zecala uMnuz Jabulani Khumalo, obefake icala efuna ukubuyiselwa njengomholi weMK.UKhumalo ubemangalele i-IEC neMK efuna bambuyisele esikhundleni ethi wakhishwa ngendlela engekho emthethweni. INkantolo yezoKhetho ikhiphe isinqumo ngoLwesithathu ichitha uKhumalo.UKhumalo usola owayengumengameli uJacob Zuma ngokumqhwaga iqembu aselenza elakhe. UKhumalo wuyena owabhalisa iMK kodwa kwavela ukuthi ubhalele i-IEC eyazisa ukuthi usedlulisela izintambo kuZuma.UKhumalo enkantolo wathi incwadi okuthiwa wayibhala edlulisela amandla okuphatha iMK, yayikokotelwe. IMK yamemezela ukuthi iyamxosha uKhumalo nabanye abaholi besolwa ngokungethembeki.UKhumalo ususwe nasohlwini lweMK ePhalamende nokuwudaba asaluphosela inselelo enkantolo. Kulindeleke ukuthi iPhalamende lifungise amalungu ngoLwesihlanu emcimbini uKhumalo abezimisele ngokuwuhambela."
    },
    {
        "content": "UYABALISA owesilisa waseHarding ngokunyamalala kwengoduso yakhe ebese kusele inyanga ngaphambi kokuthi ziwushaye.UMnuz Msawenkosi Mpofana uthi kuduma ikhanda kuyena njengoba kulahleke uNksz Nokuthokoza Biyela (27). Akathandanga ukudalula ukuthi beluzoba nini usuku lomshado kodwa uthe bese luseduze.Lo wesifazane ongowaseMlaza kuvela ukuthi uduke ngeledlule kade ephume ewumuntu oya ezitolo KwaMnyandu.UMpofana uveze ukuthi ingoduso yakhe inyamalala nje bebesezinhlelweni zomshado njengoba esemlobole waqeda.Uthi ayikho ingxabano abake baba nayo angasola ukuthi yiyona eholele ekutheni aze anyamalale.Uthi into abake bayibanga nje nengoduso yakhe wudaba lwamaringi njengoba ike yashintsha umqondo yakhomba amanye amaringi yena abekholwa ukuthi ayashaya ephaketheni.\"Nalapho futhi ngamtshela ukuthi angeke ngisakwazi ukuthi ngingahlanganisa leyo mali yalawo maringi,'' usho kanje.Akathandanga ukuveza ukuthi ibingakanani intengo yawo womabili.Ubebalisa ngokuthi okumkhathazayo kakhulu ukuthi umuntu ozoba umsolwa uyena ngoba uyena osondelene kakhulu naye.\"Ngiyakhuleka sengathi uNkulunkulu angayizwa imikhuleko yami atholakale,'' usho kanje.Uveze ukuthi ingoduso yakhe ike yaphakamisa ukuthi okungcono awuhlehliswe umshado uma kuya ngokuthi lawa maringi awatholakali.Udalule nokuthi okwamanje akasebenzi njengoba esanda kumiswa emsebenzini. Uthe ingoduso yakhe yona iziphilisa ngokudayisa izingubo zokugqoka ezinkundleni zokuxhumana.Uthe uyethemba ukuthi ingoduso yakhe izobuya iphila. Uthe abekho abantu ake axabana nabo mhlawumbe angase asole ukuthi bangacabangela yena nengoduso okubi.Udadewabo kaNksz Biyela ongathandanga ukuba kudalulwe igama lakhe uthe bakhathazekile kakhulu ngokuduka kwakhe.Uthe bazame kaningi ukumshayela ucingo kodwa lutho akatholakali.\"Siqale ukumshayela ucingo ngosuku anyamalale ngalo sibona engabuyi. Belukhala ucingo lwakhe kodwa engalubambi,'' echaza.Uthi ngokuhamba kwesikhathi lugcine lungasangeni nje nhlobo. \"Kuthe sibona ukuthi sekuphela izinsuku ezine enyamalele sabe sesithatha isinqumo sokuthi sivula icala emaphoyiseni,'' usho kanje.Uthe udadewabo akakaze anyamalale ngaphambilini futhi ungumuntu okungelula ukuba angamane anyamalale nje engawazisanga umndeni. Wathi yingakho  bekhathazekile.Okhulumela amaphoyisa KwaZulu Natal, uColonel Robert Netshiunda, uthe amaphoyisa aseMlaza asevule idokodo mayelana nokulahleka kowesifazane oneminyaka elinganiselwa kwengu-27.Uthe amaphoyisa aseBhekithemba anxusa noma ngubani okungenzeka abe nolwazi ngalo wesifazane ukuba ashayele kule nombolo : 031 325 6751."
    },
    {
        "content": "NKOSIKHONA CELEUKHUTHAZA izinkampani zabangcwabi ukuthi ziklame indima enkulu ekudalekeni kwamathuba omsebenzi, umnikazi wenkampani yabangcwabi iMadlala Funeral Services, uMnuz Mluleki Madlala (42).UMadlala ukholwa ukuthi abangcwabi banendima enkulu abangayidlala ekulweni nobubha emalokishini nasezindaweni ezisemakhaya.Kuyimanje uthe inkampani yakhe isiqashe abantu abangaphezulu kuka-40 ngokugcwele, engababali ababambe itoho.\"Ngikholwa ukuthi njengoba isimo somnotho sintenga kuhle nathi silekelele ukuze kube khona abantu abalala bedlile.'' \"Angigcini ngokuthi ngizithuthukise mina kuphela kwezamabhizinisi kodwa nalaba engibaqashile ngiyabacija ukuze bagcine sebenawabo amabhizinisi.'' Lo mngcwabi uke waba sematheni ngokungcwabela imindeni esuke ingenamali yokungcwaba, okuyinto angayenzi ngakubo kuphela kodwa uma umbiko uke wafika kuye, usiza noma ngabe lowo mndeni ukuziphi izinkalo. Uthe asikho isidumbu okumele size sibole ngoba nakhu umndeni ungenayo imali yokungcwaba. Kumele izinkampani zokungcwaba zingenelele zilekelele, usho kanje.Uthe wakhula kanzima kangangoba noyise wangcwatshwa woninalume isimo singesihle ekhaya.\"Kusukela lapho ngabona ukuthi kumqoka kangakanani ukulekelela abanye abantu ukuze bangcwabe,'' echaza.Uveze ukuthi ibhizinisi yinto esemithanjeni kuyena. \"Ngisemncane bengize ngiphuthe ngisho esikoleni ngiyodayisa lapho okuholwa khona impesheni.  Lena kwaba yinto engikhula nayo ngaze ngagcina sengithuthuka kwezamabhizinisi,'' usho kanjena.Uveze ukuthi inkampani yakhe uyibhalise ngokusemthethweni ngo-2008. Inamagatsha ezindaweni ezahlukene, eMlaza kwaV, eMgababa, eMzinto nasePort Shepstone."
    },
    {
        "content": "UKHUTHAZA amalungu ebandla laseZayoni ukuba angalenzi iphutha lokuchezuka ezintweni ezingamagugu leli bandla elabe laziwa kakhulu ngazo nasemandulo.UMbhishobhi Siyabonga David Msomi uyiNhloko yebandla i-The Christian Apostolic Zulu Church.UMbhishobhi Msomi uthe ibandla laseZayoni ngelinye lamabandla ahlonishwayo kakhulu ngenxa yokuthi lenza izinto ezehlukile kwamanye amabandla.Uthe kungaba yiphutha elikhulu ukubona ibandla laseZayoni selihlukene nokushawa kwesigubhu, isikhalanga, inkonzo yezithunywa nokunye nje okuningi leli bandla elaziwa kakhulu ngakho.“Ngithi mangithathe leli thuba ngikhumbuze wonke amaZayoni ukuthi ngempela leli bandla lingobani futhi laziwa ngani. Ngiyalinxusa leli bandla ukuba lingagudluki kwesilazi ngakho,’’usho kanje.Uthe okudala ukuthi adlulise lo myalezo ukuthi usekuqaphelile ukuthi kukhona amanye amabandla akhona eZayoni asebonakala eseyishintshile indlela leli bandla elikhonza ngayo.“Akumele senze iphutha lokuthi thina esisasele siguqule lokhu leli bandla esalifica livele liyikhona. Okwethu ukukhuthaza ukuthi lingenzeki nakancane iphutha lokukhohlwa okungokwethu,’’ kuchaza yena.Ugcizelele kakhulu ukubaluleka kokuba leli bandla libe nezingwevu ezindala ebandleni.Lokhu uthe ukholwa ukuthi kuklama indima enkulu ekugcinweni kwezimfundiso zaleli bandla.“Phela amadoda amadala yiwona kanye azoselusa aqinisekise ukuthi asiphumi endleleni kodwa konke siyakugcina. Siyawadinga kakhulu amadoda amadala ebandleni lakithi eZayoni,’’ kugcizelela yena.Leli bandla linamagatsha ezingxenyeni ezehlukene esifundazweni saKwaZulu Natal.Phakathi kwamagatsha aleli bandla kubalwa eliseMgungundlovu, eHammarsdale, Velkom nakwezinye izindawo."
    },
    {
        "content": "UKUKHULA kowesifazane emndenini owenza izinto ngendlela yesimanje, futhi ongagxili  kwezesintu kungenza kube nzima uma eganela emndenini oqhakambisa indlela nemikhuba yokwenza kwesintu.Wukuqonda nokuqaphela lokho okwenze umbhali wezincwadi, uNelly Page Magwaza wabhala incwadi esihloko sithi Can We Get Married? ukukhuthaza futhi acebise imbokodo ukuthi ingavumi ukwenza izinto eziyicindezelayo ngoba ijabulisa abasemzini.Lo mbhali wodumo lwencwadi yakhe yokuqala yango-2021, ethi The Beloved MaShenge, useqede konke ngalena yesine ezoqala ukutholakala ezitolo ezahlukene zezincwadi ngesonto elizayo.Elandisa Isolezwe Ngempelasonto  ngale ncwadi, uNelly uthe ixoxa indaba yomfana okhulele emakhaya, ozalelwe esithenjini. Lowo mfana uhlangana nentombazane ekhulele emndenini ocebile, futhi onganaki kangako okwesintu, bathandane, ayicele umshado.“Ingqikithi nesifundo sendaba kuba lapho lo mfana eseyisa intombi yakhe kubo, bangayithandi abakubo ngoba becasulwa wukuthi ayikhulanga njengabo.“Yilapho okuzogqama khona isifundo sokuthi abesifazane akumele bavumele abanye abantu ukuthi babenzise izinto abangahambisani nazo ngoba nakhu beganile,” kusho uNelly.Lo mbhali odabuka eMandeni, nonabalandeli abangaphezu kwa-200 000 kwiFacebook, uthe okunye okuhle nokuzojabulisa abantu ngale ncwadi wukuthi ibhalwe ngendlela efundeka kalula nexutshwe namahlaya.“Lokho ngikwenze ngoba ngifuna kube lula kumfundi ukuyiqonda futhi ayilandele kahle, ikakhulu ngoba mina ngithwale kanzima ngiyibhala ngoba bengibheke nezimo zempilo, ngibala nokhwantalala obekwenza ngingakwazi ukuyiqeda ngokushesha, njengoba kungithathe iminyaka emibili ukuyiqeda,” usho kanje.UNelly (28) uneziqu zePsychology aziphothule e-Unisa ngo-2022, kanti manje wenza unyaka wokuqala we-Information Technology, kuyo le nyuvesi.Uthe nakuba umshado kungesiyo into ayigijimisayo nengabusi umqondo wakhe okwamanje, uyowamukela uma impilo imubeka kuleso sigaba. Ukhuthaze amantombazane asemancane ukuthi akuthande ukufunda izincwadi futhi ayikhuthalele imfundo. Uthe into okumele ibe seqhulwini entombazaneni ekhulayo wukuzithuthukisa nokuthatha isikhathi iziqonda uqobo ngaphambi kokuba ingene kwezinye izigaba zempilo njengokugana.I-Can We Get Married? inamakhasi awu-315, kanti yelama incwadi yakhe yesibili neyesithathu, ezisihloko sithi Sabatha: The Begetter yango-2021 neDear Khethelo ephume ngo-2022. "
    },
    {
        "content": "UKHUTHAZA ukuthi kube nokuthula kungabibikho ukuklwebhana nokungcofana okungenasidingo emabandleni umfundisi osemncane.UMfu Siphiwo Sithathu (34) ongumholi webandla, iCCM ukuKhanya Kokuthula uthe leli bandla elineminyaka emibili lasungulwa lakhiwe phezu kwesisekelo sokuthula noxolo.Uthe ukhuthaza okufanayo nakwamanye amabandla akhona KwaZulu Natal nakwezinye izifundazwe.USithathu uthe ukholwa ukuthi kungagwemeka nokuqembukelana kwebandla likaNkulunkulu uma kungase kuqinisekiswe ukuthi kuba nokuthula kweqiniso phakathi kwamakholwa.Echaza kabanzi ngalokhu uSithathu uthe : \"Ngiwumholi osemmcane impela kodwa ngiyakholelwa kakhulu ekutheni ibandla likaNkulunkulu lidinga ukuthula noxolo ngaso sonke isikhathi. Uma ukuthula kungaba kuningi ngaphakathi ebandleni likaNkulunkulu kungaba kuningi kakhulu okungagwemeka.''Ukhuthaze nabaholi bamabandla ukuba bazi kabanzi ngezimo nangenhlalo abazalwane ababaholayo abazithola bebhekana nayo mihla namalanga.Uthe kumqoka ukuba abefundisi bakhuthazwe ngokuthi bazi kabanzi ngenhlalonhle yamakholwa abawaholayo.\"Uyazi ukuthi ayikho into ebuhlungu njengokukhonzisa umzalwane othule kodwa ongasho ukuthi unezinkinga. Ngikholwa ukuthi ibandla likaNkulunkulu lingangenela kube khona elikwenzayo ngenhloso yokubalekelela uma kunesidingo sokuba kwenzeke kanjalo,'' usho kanje.Uthe kubalulekile nokuthi abahola amabandla bahole ngendlela yokuthi kube lula kubazalwane abanezinkinga ukuthi bakhulume nabo ukuze nabahlwempu kube nendlela yokubalekelela.Abanezinkinga emishadweni nabo balulekwe, umzalwane akangadikwadikwa yizinkinga abaholi bamabandla nabanye abazalwane bekhona. Ukholwa wukuthi ibandla likaNkulunkulu likhonela nalokho, ukusiza ababuthakathaka. Uthe eminyakeni eyishumi ezayo ukhulekela ukuthi ibandla aliholayo libonakale likhula ngamandla.Uthe kodwa ekukhuleni kwalo akafuni ukuthi kube nomsindo kodwa ufuna ukuthi ukuthula kuqhubeke kube yisisekelo sokukhula kwebandla."
    },
    {
        "content": "UKUGCONWA ngokungabi nawo umfaniswano wesikole esafunda kwenze uMnuz Celukwakha Chonco wase-Davenport, eThekwini, osedume ngeleNkosi Yabafundi, ukuthi aqale umkhankaso wokunikelela kubafundi abangathathi entweni.UChonco (25) osebenza njengomluleki wezezimali, uthe ukuba nesandla esiphayo kugqugquzelwa yindlela akhula ngayo eyenze waqala inhlangano engenzi nzuzo ebizwa ngeNkosi Yabafundi Organization esiza abafundi ngemifaniswano yesikole.Ekhuluma neSolezwe, uthe ukugconwa kwengane esikoleni ngokungabi nawo umfaniswano kumphatha kabi.“Ukukhonjwa kwengane igconwe ngokuthi inamasokisi adabukile, lokho kukodwa kwenza ukuthi ungabe usakuthanda ukuya esikoleni,” kusho uChonco.Uthe lokhu akwenzayo kusuka ngaphakathi enhliziyweni njengoba engakabi nabo abazomsiza.Uthe ngesikhathi efunda, abazali bakhe babengakwazi ukumthengela umfaniswano wesikole, ehlale egqoka awuphiwe ngabanye abantu. Lokhu uthe kwamenza waba nentshisekelo yokuthi asize abanye abafundi abaswele umfaniswano ukuze babuyelwe ukuzethemba. UChonco uthe ukungabi nomfaniswano kwakumenza angakuthokozeli ukuya esikoleni ngoba izingane zazimhleka. Ngisho esenawo umfaniswano awuphiwe wayebona sengathi kukhona okungahambi kahle ngenxa yokungazethembi. Azobasiza ubakhetha ngokuhambela izikole akhulume noshishanhloko ukuzwa ukuthi obani abadinga kakhulu umfaniswano, uma sebebhekiwe ube esewuhambisa. Ngaphandle kokusiza ngomfaniswano, ubuye athengele abafundi izixubho nomuthi wokuxubha ukuze zikudayise, bese zithola imali encane yokuthi zikwazi ukuzenzela izinto. "
    },
    {
        "content": "UBONGE ithuba lokusebenzela abantu bakuleli uMnuz uZizi Kodwa esula esikhundleni sobungqongqoshe emuva kokusobozelwa woKlebe wavela enkantolo ngecala lenkohlakalo.UKodwa, obengungqongqoshe wezemiDlalo, ubuCiko namaSiko, udedelwe ngebheyili kaR30 000 benoMnuz Jehan Mackay aboshwe naye. Bebevele eNkantolo yamaCala eMali ePalm Ridge izolo.UMackay wayeyisikhulu senkampani, i-EOH, ngesikhathi okuthiwa kwenzeka ngaso inkohlakalo phakathi kwakhe noKodwa.UKodwa ufike enkantolo engaxwayile ehamba noMackay abehleli naye ebhokisini labamangalelwa. UKodwa noMackay, abakhulunyelwe abameli babo, bayawaphika amacala.UKodwa uphume enkantolo kwavela isitatimende sokuthi usesulile esikhundleni. Ubonge umengameli nabantu bakuleli ngokumnika ithuba lokusebenzela uhulumeni.UMackay, ongummangalelwa wokuqala, usolwa ngokucubuza amagabade kuKodwa ngemali engaphezu kukaR1 million ekhonga amathenda.UMbuso uthi uMackay wayetetemukisa uKodwa, emlalisa ezindaweni ezibizayo eshunqisela izinyosi ukuze atape amakhekhe emalini kahulumeni.UMbuso uthi uKodwa wakwenza lokhu ngesikhathi esakhulumela i-ANC. UKodwa noMackay baboshwe kusukela ebufakazini obethulwa kwikhomishini eyayiphenya inkohlakalo.Kwikhomishini kwavela ukuthi uKodwa wemukela imali kaMackay wathenga unyanyavu lwemoto. UKodwa wayivuma imali phambi kwekhomishini, wathi wayexakekile wacela umngani ukuthi amhawukele.UMbuso uthe uphenyo seluphothuliwe futhi abameli bazonikwa uhlu lofakazi ukuze abamangalelwa bengaxhumani nabo baphazamise uphenyo.UMbuso awukuphikisanga ukudedelwa ngebheyili kwabamangalelwa, wathi akukho okukhomba ukuthi bangase babalekele icala. Bathe abamangalelwa ababona abantu abayingozi emphakathini.Bayalelwe ukuthi banike umseshi izincwadi zabo zokuhambela amanye amazwe. Ummeli kaKodwa, uMnuz Zola Majavu, uthe ikhasimende lakhe liyaliphika icala futhi bayazibuza ukuthi umuntu okhulumela i-ANC uhlangana kanjani namathenda.Icala likaKodwa lihlehlele uJulayi 23 ukuze kunikwe abameli ithuba lokuxoxa kabanzi nabamangalelwa, bathathe imiyalelo yabo.UKodwa uboshwa nje ulandela obengusomlomo wePhalamende, uNkk Nosiviwe Mapisa-Nqakula, naye osenkingeni yecala lenkohlakalo. Umthetho we-ANC uthi bonke ababhekene namacala kufanele bashenxe ezikhundleni abajutshwe kuzona."
    },
    {
        "content": "ISITHUNZI senhlangano yokhetho kuleli i-IEC sifana neqanda elidinga ukuphathwa ngobukhulu ubunono okungathi uma lifa, kube kuphelile. Siyahlonishwa isithunzi se-IEC futhi kuyohlala kunjalo kodwa nonyaka isimo sibucayi kakhulu ngenxa yokhetho oluzayo.Ukhetho lwangoMeyi 29, lufana nomdlalo womkhumulajezi ngoba wonke amehlo azobe ethe njo ngenxa yesasasa elikhona. I-IEC ifana nonompempe ophethe umdlalo wamanqamu wezinkunzi okukade kwasa zithibelene. Akukwazi ukuthi unompempe angathembeki emdlaweni ngoba kusuka umsindo.I-ANC yiyona esemandleni okwamanje selokhu yangena ngo-1994, emva kokukhipha uhulumeni wobandlululo. Ukwehla kokwesekwa kweqembu kancane kancane, sekwenze kwanemibono yokuthi ingase ihluleke wukunqoba ukhetho. Umbono oqhutshwa ngamanye amaqembu.Kuyaziwa ezweni lonke ukuthi kuzoshiyana ukwenza phakathi kwamaqembu okhethweni olungoMeyi 29 nonyaka, lapho kuyogezelwana khona. Ukhetho lwezwe lubalulekile ngoba lunikeza abantu ithuba lokukhetha uhulumeni abamfunayo.Kuleli uhulumeni ubekelwa iminyaka emihlanu, emuva kwalokho kubuyelwe okhethweni kunikwe abantu ithuba lokukhetha kabusha.Iyini inhlangano yokhetho i-IEC ?I-Independent Electoral Commission (IEC), yinhlangano yokhetho ezimele eNingizimu Afrika, eyasungulwa ngo-Okthoba 17, 1996. Izwe laliqeda ukuphuma kuhulumeni wobandlululo lingena kuhulumeni wentando yeningi.Umsebenzi wayo wukusingatha ukhetho olukhululekile, nolungachemile esigabeni sikazwelonke, izifundazwe nokomasipala emazingeni aphansi.I-IEC ingena ngaphansi kohlu lwezikhungo ezibizwa ngeChapter 9, ezinjengehhovisi loMvikeli woMphakathi, neSouth African Human Rights Commission (SAHRC). Izikhungo zinomsebenzi omkhulu futhi onzima wokuhlonipha imigomo yomthethosisekelo wentando yeningi.I-IEC ivamile ukuthi uma yenza umsebenzi wayo kube khona abayikhomba ngeminwe uma bengenelisekile ngemiphumela yokhetho.Okwenza ukuthi i-IEC ibe wundabamlonyeni kulokhu wukuthi sekukhona ukukhuluma okwandile okuthi kufanele ibhekwe ingakhwabanisi amavoti ilekelele inhlangano ebusayo kuleli. I-DA ibhale incwadi icela usizo e-USA, ithi kayithembi ukuthi ukhetho luzosingathwa ngendlela efanele. Yacela ukuthi i-USA ithumele izingqapheli ezizibheka ukuthi konke kuhamba  okhethweni.Ngaphandle kwalokho kukhona amaqembu akhala ngokuthi othisha abaqashiwe ukuthi bavotise bangamalungu enyunyana iSadtu, edlelana ne-ANC. Bathi lokho kuzokwenza kungethembeki ukuthi bazokwenza umsebenzi ngokujutshwa yi-IEC, ngobuqotho futhi bangachemi.Okunye okucishe kwathunaza isithunzi se-IEC, wukuthi ingene ehlazweni ngemva kokuputshuka kohlu lwamagama abantu abajutshwa ngamaqembu ukuthi babe ngamalungu ePhalamende, emuva kokhetho. Uhlu lwamalungu amaqembu belungakamenyezelwa ngokusemthethweni kodwa kube nesigangi ngaphakathi kwi-IEC.Indlela i-IEC esingathe ngayo udaba ikhombise ubuqotho nobuyoninco ngoba ilusukumele ngokushesha ngoba iyakuqonda ukuthi isithunzi sayo siyikho konke ngakho kufanele isivikele. Isikhulu se-IEC uMnuz Sy Mamabolo, sithe benze uphenyo oluveze ukuthi umkhuba usekhaya.“Imiphumela yophenyo lwethu lokuqala ikhomba ukuthi kukhona omunye wabasebenzi oputshuze uhlu esebenzisa amakhompyutha ethu. Uqede ukwenza lokhu wase elucima uhlu akade eluthumela. Umsebenzi usezobhekana nezinyathelo zokuqondiswa ubugwegwe ngaphakathi,’’ kusho uMamabolo.Kufana nokuthi umsebenzi we-IEC ogile umkhuba uphushele inhlangano esizibeni esinengwenya ngoba isikhathi okwenzeke ngaso lokhu sibucayi. Kubikwe ukuthi umsebenzi we-IEC ugcine exoshiwe emuva kokulahlwa yicala lokwephula umthetho.Esinye isikhulu se-IEC, uNksz Akhtari Henning phambilini sikhale ngabantu abasola i-IEC ngokukhwabanisa ekubeni benganabo ubufakazi.“Izinsolo ezingamampunge lezi futhi siyacela ukuthi uma abantu benza izinsolo basisize phela ngobufakazi bese siyaphenya. Thina simile ekutheni sinikwe umsebenzi wokusingatha ukhetho ngokuzimela ngaphandle kokuchema,’’ kuchaza uNksz Akhtari.Akasalanga ngaphandle uMengameli uMnuz Cyril Ramaphosa, usigxekile  isenzo sokuputshuzwa kohlu lwenhlangano yakhe wathi kuyadumaza futhi kuthunaza umsebenzi we-IEC. “Kuyishwa ukuthi kube khona umuntu omagange ohlulekayo nokuzibamba ojahe ukukhipha uhlu lwe-ANC. Kucekela phansi isithunzi se-IEC lokhu ekubeni kuyisikhungo esisethembayo futhi okufanele sisivikele ngayo yonke indlela,’’ kuphawula uRamaphosa.Lugadwa ngeso lokhozi ukhetho ngoba i-IEC iqeqesha abasebenzi bayo abalusingathayo. Kuba nabamele amaqembu ezikhungweni abagada ukuthi konke kuhamba kahle yini. Kuba khona izingqapheli zokhetho ezivela kwamanye amazwe, ezisuke zizogada ukhetho.Ngaphezu kwalokho kuba khona abezokuphepha ezikhungweni abasuke bezoqinisekisa ukuthi konke kuhamba ngendlela efanele. Kungumthwalo wabo bonke abantu bakuleli ukuthi bavikele isithunzi sokhetho ne-IEC ngoba kungenjalo kungaba nomonakalo omkhulu.Kwamanye amazwe iyasuka impi kuliwe, kume kwasani ezweni kubangwa indaba yokhetho abantu bekhala ngokukhwabaniswa kwemiphumela. Kwamanye ukhetho luze luqalwe phansi ngenxa yokuthi kusuke kukhona abanganelisekile."
    },
    {
        "content": "UKUHLASELWA nokubulawa kwamaphoyisa kuleli okwenziwa yimigulukudu, kuwukubukela phansi amandla oMbuso.Lokhu kushiwo oyinhloko yophiko loKlebe, Lieutenant General Godfrey Lebeya esithangamini nabezindaba ePitoli, ngeSonto, obekuhloswe ngaso ukucacisela umphakathi ngosekwenziwe yilolu phiko ekoteni ephelile yonyaka wezimali u-2024/2025.ULebeya uthe ngekota yokuqala kuphela yalo nyakazimali, angu-21 amaphoyisa asebulewe kanti iningi lawo abulawe engekho emsebenzini njengoba engu-16, abe mahlanu abulawe esebenza.“Bangu-18 abasolwa asebeboshiwe ngamacala okubulawa kwamaphoyisa, kubona abayisishiyagalolunye bahlanganiswa namacala akamuva okubulwa kwamaphoyisa angu-21, bese kuthi enye ingxenye ihlanganiswa namacala afanayo enzeke ngaphambi kwekota yokuqala yalo nyakazimali,” kusho uLebeya.Enaba ngamacala asephothuliwe alolu hlobo, uLebeya uveze ukuthi oboshelwe ukubulala iphoyisa lakuMasipala weTheku uConstable Nkosinathi Ndlovu (57) ngoJuni 2022, okwenzeka ehostela eliseMlaza iGlebbelands, okunguSibusiso Sosibo (27), udonsa isigwebo seminyaka ewu-50 emva kokuphenya kwalolu phiko okuholele ekutheni elahlwe ngamacala.Uphinde wakhala ngezigameko sokuqhunyiswa nokubanjwa kwezimoto ezithwala imali okudla lubi, wathi lubeka engcupheni impilo yabantu.Uthe awu-55 amacala adluliselwe kulolu phiko, kanti bangu-34 asebeboshiwe, abangu-28 kubo baboshelwe amacala enzeke ekoteni yokuqala kuhlanganiswa nalabo abafa bedubulana namaphoya. Uthe sekugwetshwe abangu-19, iminyaka ewu-288 uma behlanhaniswa bonke.Awu-18 461 amacala abephenywa yilolu phiko ngekota yokuqala yonyaka u-2024/2025, zibe wu-752 712 izimangalo ezishicilelwe, okudla imali eyevile ku- R 1 billion.Lolu phiko luphinde lwavalela inqwaba yabasolwa emacaleni abucayi okubalwa kuwo inkohlakalo, ukuhwebelana ngemali ngendlela engekho emthethweni, ukubulawa kwamaphoyisa, abavukuza ezimayini ngokungekho emthethweni namanye.ULebeya uthe yinqwaba yezidakamizwa eziqoqwe yilolu phiko kule ngekota edlule engabiza imali eyivile ku-32 million kanti bangu-64 ababoshelwe lolu hlobo lobugebengu. Bangu-25 asebegwetshiwe kanti abangu-15 baphume ngenhlawulo.  Kuhlakazwe izindawo ezintathu okuthiwa beyizidleke ezikhiqizwa izidakamizwa ngokungekho emthethweni eGauteng, kwaboshwa abangu-12, kwashaqwa izidakamizwa ezingabiza imali eyevile ku-R16 million."
    },
    {
        "content": "UMPHATHISWA woMnyango wezokuBusa ngokuBambisana KwaZulu-Natal, ukhathazekile ngokwehluleka kobuholi bukaMasipala uMdoni ukulungisa izinkinga.UMphathiswa womnyango uMfundisi Thulasizwe  Buthelezi,  uhambele umasipala okhungethwe yizinkinga eseziholele ekutheni kube nemibhikisho ehlukene ngaphansi kwawo. Sekuphele amasonto amathathu amahhovisi kamasipala evaliwe ngenxa yemibhikisho yomphakathi neyabasebenzi bekhala ngenkohlakalo nezidingo zomphakathi ezingafiki kuwo.\"Umkhandlu wehluleke ukulandela izincomo njengokuyalela komthetho uSection 106, mayelana nombiko wophenyo olwenziwa umnyango ngo-2018,  ngenkohlakalo kulo masipala. Ukungalandelwa kwalezo zincomo kuveza lo masipala njengongenandaba nenkohlakalo. Siyafisa ukubona umkhandlu ukusukumela ukuxazulula izinkinga umphakathi okhala ngazo. Ukusebenza ngokuvulelekile, ukubuyisela isimo sokuhanjiswa kwezidingo zomphakathi ngendlela kubalulekile,\" kusho uButhelezi.Uqhube wathi ikomiti lesigungu sokuphathwa kukamasipala kumele libambe iqhaza elibonakalayo ekuqinisekiseni ukuthi izinkinga zilungiswa ngokushesha nangempumelelo.UButhelezi uthe uzobhalela usomlomo kamasipala incwadi ezobe imnxusa ukuthi akangenelele, alungise izinkinga umphakathi okhala ngazo. "
    },
    {
        "content": "UKUDLIWA komhlaba kubeka engcupheni uhlelo lokwakhiwa kwesikhumulo sezindiza sikaR14 billion okuhlongozwa ukuthi sakhiwe endaweni engaphansi koMasipala waseMkhambathini.Abatshali bezimali abavela eGermany bamanqika ukuqala ukwakha isikhumulo sezindiza esizodala izinkulungwane zamathuba emisebenzi ngenxa yokuthi kukhona abakha imizi endaweni ehlonziwe.Lokhu kuvezwe iMeya uNhlakanipho Ntombela, obekhuluma esidlweni sakusihlwa ebesihlelwe ubuholi be-ANC kwisifunda iMoses Mabhida.Umhlaba odliwayo usendaweni enothile, eLynnfield, phakathi kweCamperdown, noMgungundlovu.UNtombela uthe umhlaba ohlonziwe ukuthi kwakhiwe kuwo isikhumulo sezindiza wabuyiselwa emphakathini.“Mabili ama-Trust ayenikezwe umhlaba. Ama-Trust ke avamisile ukuba nezinkinga. Abantu bayaye bangaboni ngendlela eyodwa. Abanye bayaye bafune ukuqhubeka nokutshala, kube khona abafuna ukuwudayisa umhlaba. Manje kukhona abantu abasika izindawo, ababeka abantu.”UNtombela uthe isikhondlakhondla senkampani yaseGermany esifuna ukwakha isikhumulo sezindiza ngabe sesiqalile ukwakha ukube abekho abantu abadla umhlaba.“Nakuthina kunzima ukungenelela ngoba umhlaba okukhulunywa ngawo uphethwe abantu abazimele. Siyazama ukuxoxisana nabo abanikazi bomhlaba. Into esiyihlongozayo ukuthi basidayisele wona umhlaba.”UNtombela uthe ukwakhiwa kwesikhumulo sezindiza kuzodala amathuba emisebenzi angu-5 000.UMkhambathini ukhula ngamandla, izimboni eziningi sezithuthele ezindaweni ezingaphansi kwalo mkhandlu.Izimboni zihehwa ukuthi lo mkhandlu useduze nothelawayeka uN3, uphinde ube phakathi kwamadolobha amakhulu iTheku noMgungundlovu.UNtombela uthe bafuna ukuthi uMkhambathi ufane nedolobha lomntakabani eliseGoli, iSandton.“Sikhula ngamandla. UMengameli (uCyril Ramaphosa) wakhuluma ngamadolobha esimanje ngesikhathi ethula inkulumo yakhe ngesimo sezwe. Thina sikulungele ukuba yidolobha lesimanje. Ziningi izinkampani eziza lapha.”UNtombela uthe ukukhula kwabo kuphinde kwasizwa nawukuthi banikezwe ezinye izindawo ebezingaphansi kweTheku ngesikhathi kuklanywa kabusha imingcele.“Lezi izindawo eziseCato Ridge. Kunezinkampani eziningi lapho. Siphinde sanikwa iMophela. Lokhu kusho ukuthi sesizophatha amathuna. Kuzokube kungokokuqala siphatha amathuna. Lokhu kukhombisa ukuthi umkhandlu uyakhula.”UNtombela uthe okubuye kuvimbe abatshali bezimali eMkhambathini ukuthi abanawo amapayipi athwala amanzi angcolile.“Lento iyihlazo. Sisebenzisa amathoyilethi emigodi. Abanye abatshali bezimali bafike babe manqika uma bebona lokhu. Le nto iyasibambezela. Njengobuholi asisongile izandla, siyazama ukulungisa le nkinga.”"
    },
    {
        "content": "IKHALE ngokumosheka kwesikhathi senkantolo nangezindleko engena kuzona imantshi ngesikhathi kuhlehla icala likathisha obhekene namacala ayisithupha okudlwengula abafundi abathathu ephindelela.Uthisha oneminyaka engu-56 owayefundisa esikoleni saseClermont, ubevele eNkantolo yeMantshi yasePinetown. Icala lakhe belizoqulwa isonto lonke.Kodwa akubange kusaqala ukuqulwa kwecala njengoba ukugula kommeli kamsolwa, u-Advocate Andile Thusi, kuphoqe ukuba lihlehliselwe inyanga ezayo. Ummeli uMendlula ufikile enkantolo watshela iMantshi  uSimphiwe Hlophe ukuthi uthunywe ngu-Adv Thusi ukuthi azokwazisa inkantolo ukuthi uyagula angeke aze akwazi ukuqhubeka necala kuleli sonto.Imantshi ikwamukelile lokhu kodwa yakhala ngokumosheka kwesikhathi senkantolo nangezindleko inkantolo engena kuzona ngenxa yokuhlehla kwalo.\"Angeke ilunge phela le nto uma izohamba kanjena. Phela kunemali ekhokhelwa ofakazi bakuleli cala. Namhlanje nampa bafikile kodwa icala aliqhubeki, kuzomele bakhokhelwe imali yokuphinda emuva,'' isho kanje.Ithe ohlwini lwamacala aqhubekayo kuleli sonto kule nkantolo belibekwe eqhulwini leli, kodwa sekufanele kube nokuguquka kwaloluhlu ngenxa yokuthi sekunecala elihlehliswayo.Umsolwa obekhona enkantolo, kuvela ukuthi waboshwa emagcekeni esikole ngo-2022.Usolwa ngokudlwengula abafundi bamantombazane abathathu. Kuthiwa eyedwa umfundi wamdlwengula amahlandla amabili.Ecaleni lokuqala kuvela ukuthi umsolwa wadlwengula umfundi oneminyaka engu-17 ngoMashi 16, 2021. Kuthiwa lo mfundi waphinde wamphinda futhi ngalo usuku olufanayo.NgoJanuwari 19, 2022,, kuthiwa wadlwengula umfundi oneminyaka engu-17. Naye usolwa ngokuthi wamgila amahlandla amabili.Ngo-2021, uthisha usolwa ngokuthi wakhumula isikhindi sakhe sangaphansi ekhombisa umfundi oneminyaka engu-17 isitho sakhe sangasese ngaphakathi emagcekeni esikole.Ngalo lolu suku usolwa ngokuthi wanukubeza ngokocansi omunye umfundi oneminyaka engu-16.Kuvela ukuthi abafundi wayebadlwengulela ngaphakathi emagcekeni esikole.Umsolwa ungaphandle ngebheyili ka-R5 000 ayithola ngoMeyi ngonyaka owedlule.Umzali womunye umfundi okuthiwa wadlwengulwa yilo thisha ukhale ngokubambezeleka kwecala.."
    },
    {
        "content": "BUKHATHAZEKILE ubuholi bamaphoyisa kaMasipala weTheku ngezigameko ezinesihluku ezenziwa ngamaphoyisa awo.Lokhu kuvezwe ngokhulumela amaphoyisa kaMasipala weTheku ngoLwesibili, uMnuz Boysie Zungu.UZungu uthe ayikho into ebakhathaza njengokuthi balahlekelwe ngamaphoyisa omkhandlu wabo ngendlela enesihluku.Ubekhuluma ngezigameko ezimbili ezenzeke esikhathini ezingaphansi kwenyanga kusuka ekupheleni kwaMashi.Esigamekweni sakamumva, esenzeke phakathi nenyanga, uConstable Mlu Ndaba (45) udubule wabulala inkosikazi yakhe, wazingqokloza naye.Isigameko esashiya abaningi bemangele, kwazise kuthiwa bebeyizithandani ezizithulelayo, senzeke emzini wabo oseLovu.Ngaphambi kwalesi sigameko, uConstable Sizwe Ngema (27), usolwa ngokubhokoda ngommese intombi yakhe nayo eyiphoyisa uConstable Bianca Khuzwayo washona.Isigameko senzeke eflethini likaNgema elisenkabeni yeTheku ngoMashi 31.Kusolwa ukuthi emva kokumgwaza ephindelela uNgema, uConst Khuzwayo, waqopha iv-ideo esephuma umphefumulo wayinameka ezinkundleni zokuxhumana, waphinde wayithumela nakubantu abasondelene nomufi.UNgema uhamba inkantolo ngaleli cala.UZungu udalule ukuthi emuva kwalezi zigameko bavumelene ngokuthi basungule izinhlelo ezehlukene ezizolekelela amalungu abo.“Phakathi kwazo kukhona uhlelo lokubizwa kwesithangami samaphoyisa angamadoda lapho kuzobizwa khona ongcweti abehlukene ukuzoweluleka,” kusho uZungu.Uthe kongcweti kuzoba khona odokotela, odokotela bengqondo nabeluleki bezezimali.Uveze ukuthi ngeke kugcine lapho kodwa kuzophinde kube khona nabaholi bezenkolo nabelaphi bendabuko.“Nabo bazonikwa ithuba lokuthi bakhulume namaphoyisa ethu esilisa. Siphinde sibe sezinhlelweni zokusungula indawo lapho ababhekene nokhwantalala nezimo ezinzima zempilo abazothola khona usizo,” usho kanje.Uveze ukuthi belukhona uhlelo lwe-KWAYS lapho zonke izisebenzi zikamasipala zithola khona usizo lokwelulekwa ngokomqondo uma kwenzeka ziludinga.Uthe abakwazi ukuba nesiqiniseko sokuthi yini engaba yimbangela yokuthi amaphoyisa abe nesihluku, wathi kungaba odokotela bengqondo abangakwazi ukusho ukuthi umsuka wodlame kumuntu obulala ngesihluku usukaphi ngoba baqeqeshelwe lokho.Walile ukuphawula ukuthi zikhona yini izinyathelo asebenzithathele uNgema, wathi lokho kuphakathi kwakhe nomqashi, ngeke bakuxoxe nabezindaba. Okhulumela inyunyana yabasebenzi iSouth African Municipal Workers Union kulo masipala, uMnuz Xolani Dube, uthe babuye babe nawo umcabango wokuthi izigameko zalolu hlobo zidalwa ukuthi amaphoyisa abuye ahambele izindawo zezigameko ezihlasimulisa umzimba kubalwa izingozi zomgwaqo.Wathi benze isiphakamiso sokuthi ibuyekezwe indaba yokuthi amaphoyisa afakwe mdibi munye nabanye kwi-KWAYS.“Ngendlela esibona ngayo, amaphoyisa kufanele abe nolwawo wodwa uhlelo lokwelulekwa ngokomqondo, angaxutshaniswa nowonkewonke ngoba okwawo kuhlukile,” kusho uDube. "
    },
    {
        "content": "‘UKUSHAYISANA kosopolitiki nomphakathi ikakhulu ezindaweni zasemakhaya - ezinye zazo ezisaphethwe ngamakhosi - ngenye yezinto ezenza kube nzima ukufukula omasipala basemakhaya.’Sisho njalo isazi sezokuvakasha, uDkt Bandile Mkhize, sikhuluma engqungqutheleni yokuzocebisa omasipala ngezindlela zokuphatha nokubafukula, iMunicipal Strategy Conference, ebisePremier Hotel, eMhlanga, izolo. Le ngqunguthela engeyokuqala yalolu hlobo - ezosongwa namhlanje - ihlelwe yinkampani ezimele iNsikayezwe Management Consultants, eholwa wuMnuz Erick Sithole.Eqhuba, uDkt Mkhize uthe kufanele ngabe ziningi izinhlelo ezenziwa ngabaholi bezepolitiki komasipala ababaholayo ukuze bathuthuke kodwa akwenzeki ngenxa yokuthi akubanjiswene.“Okunye okuhluphayo wukuthi osopolitiki bazitshela ukuthi bahlakaniphile kunabaholi bomphakathi nabelaphi bendabuko, bekhohlwe wukuthi yibona labo bantu abaneqhaza ekutheni kwenzekani emphakathini abawakhele. Yizinto lezo okumele zilungiswe ngokuthi kuhlalwe phansi, kwakhiwe ubudlelwano kulezi zinhlaka zombili ukuze izinto zilunge,” kubeka uDkt Mkhize.UDkt Andre Roux, naye obeyisikhulumi sosuku, weluleke abaholi bomasipala ukubeka eqhulwini izindawo zasemalokishini ngoba yilapho okugcwele khona abantu abasha, abayikusasa lezwe. “Kumele senze impilo ibe lula kubantu abasha ngokubalekelela ezintweni ezinhle abazenzayo ukuze bezothemba ubuholi obuphethe ngaleso sikhathi ngoba kuzobe kubabeka eqhulwini futhi kwenza bazizwe bebalulekile,” kucebisa uDkt Le Roux.USolwazi Siphamandla Zondi, yena ucebise omasipala ukuthi bayeke akubize ngokuthi ukwenza sengathi izinkinga ezibhekene nomphakathi bayazilungisa, bebe bengenzi lutho. Uthe abantu bakhathele yithemba elingekho, bafuna into abayibonayo.USithole ugcizelele ukuthi le ngqungquthela izobuya nangonyaka ozayo, njengoba befuna ukuthi ibe wumcimbi waminyaka yonke. "
    },
    {
        "content": "INHLANGANO esiza abanenkinga yokugembula kuleli, iGamblers Anonymous SA, ithi ukugembula kuyinkinga ezweni jikelele ngenxa yokuthi abantu basuke becabanga ukuthi kuzobalethela imali esheshayo.Ukwesweleka kwemisebenzi nokubiza kwempilo kuthiwa yikona okuholela iningi ekugembuleni njengoba lisuke lizama imali yokuphila.Isolezwe libhalele le nhlangano emuva kokuthi abafundi baleli phephandaba besilisa beveze ukuthi amakhosikazi abo agembula kumaselula.Omunye umfundi uveze ukuthi akasayiniki imali inkosikazi yakhe,  ngisho nekhadi lokuhola isibonelelo sezingane seliphathwa wuyena ngoba ithenga amavawusha okugembula.“Unkosikazi wami ubewumuntu olithandayo ikhaya, okwaziyo ukwenza igilosa esilonda inyanga yonke. “Ubekwazi nokuthengela izingane izimpahla zokugqoka ngesibonelelo sazo sikahulumeni. Muva nje uthenga amavawusha okugembula, ahlale kwiselula yakhe ilanga lonke njengoba engasebenzi.“Uma ngibuza ukuthi kungani ukudla kuphela inyanga isephansi, uvele akhale ngokuthi igilosa iyabiza,” kuchaza indoda.Ithe iye yenza uphenyo lwayo njengoba inqume ukuzenzela igilosa ngemali ebiyinika umkayo, yathola ukuthi yize ukudla kubiza kodwa imali isakwazi ukwenza igilosa ehlala inyanga yonke.Emuva kokuphucwa imali yegilosa kuthiwa lo wesifazane ebesebenzisa imali yesibonelelo sikahulumeni ukuthenga amavawusha okugembula.“Ngiye ngamhlalisa phansi ngambuza ukuthi imali uyenzani? Ungitshele ukuthi uthenga amavawusha kaR50 okugembula kwiselula yakhe. Ungibonisile imidlalo ekhona, eminye eyezinombolo ezihamba ngokushesha njengalezi zemishini yase-casino kanti kunebhanoyi elindizayo okuthiwa lenza imali. Okunye kunamagqamuza alokhu enza imali uma umuntu ewashaya ngephethini ethize. Yena ubengaboni ukuthi lento iyamlimaza ngoba uhlezi esethembeni lokuthi uzowina izigidi zamaradi kodwa lokhu akwenzeki,” kusho indoda.Isolezwe lithole ukuthi abesifazane bagembula kumaselula kakhulu, kanti amadoda avamise ukuhambela izindawo zokubheja ezahlukene futhi sekukhona izinkundla zokucijana ngokugembula ezikhokhelwayo ku-whatsapp nakwezinye izinkundla zokuxhumana.Indlela ukugembula okuyinkinga ngakhona imantshi yenkantolo yaseGqeberha isanda kugweba umgcini mabhuku iminyaka ewu-18 ebhadla ejele emuva kokuthi egembule uR14 million wenkampani abeyisebenzela.Akukona nje ukugembula kumaselula nasezindaweni zokubheja okuheha abantu, kodwa nasezinxanxatheleni zezitolo sekukhona indawo yokugembula ebizwa ngeBingo ekhonzwe kakhulu ngabadala.Kuthiwa bashaya sengathi bayokwenza igilosa kanti sebeyogembula kwiBingo.IGamblers Anonymous SA, ithe abantu balahlekelwa yimali kakhulu ekugembuleni ngenxa yokuthi uma sebebhejile badliwa, babuye bafake enye imali ngethemba lokubuyisa leyo abadliwe yona.Iveze ukuthi izikhangiso zokugembula emazikweni ahlukene ezindaba okubalwa imisakazo, ithelevishini, amaphephandaba, amabillboards nasezinkundleni zokuxhumana, yizona eziheha abantu ukuba bagembule.Igqugquzele abanenkinga yokugembula noma abanabantu abagembulayo emindenini yabo ukushesha  bathinte iGamblers Anonymous SA.“Sinemihlangano ezindaweni ezahlukene. Siyakwazi nokweluleka abadinga ukuyeka ukugembula. ”angaluthola usizo nakwiNational Responsible Gambling, sibagqugquzela ukuthi bavale ama-akhawunti abo okubheja, banikeze nabantu ababathembayo izimali zabo, ukuze bangalingeki baze bagcine sebegembula,” kusho iGamblers Anonymous SA.Abafuna usizo bangavakashela iwebsite yegamblers anonymous ethi https://gamblersanonymous.org.za/Bathe usizo luyatholakala kuzo zonke izifundazwe zakuleli kanti imihlangano iyenziwa ngisho nange-zoom. Usizo olunikwa abantu lumahhala, ayikho imali abakhokhiswa yona."
    },
    {
        "content": "UCWANINGO lweStatsSA luveza ukuthi bawu-12.08 million abantu bakuleli abangasebenzi, kubona u-10.99 million ngabamnyama kanti u-45.5% wabo ngabantu abasha.Lokhu kukhombisa ngokusobala ukuthi abantu abasha yibona abaswele umsebenzi kakhulu eNingizimu Afrika.Inhlangano yodokotela bengqondo, iSouth African Society of Psychiatrists, iveze ukuthi abantu abasha basengcupheni yokuzibulala uma bengasebenzi ikakhulukazi abesilisa.Ithe izinga lokuzibulala liphindwa kahlanu emadodeni uma liqhathaniswa nabesifazane.Ukungasebenzi, ukuphelelwa yithemba, izinkinga zobudlelwano nokungakhuli kahle, kubalwa nezinye zezinto eziholela abantu ukuba bazibulale.Le nhlangano ibalule ukuthi okwenza abesilisa bazibulale yindlela abakhuliswe ngayo yokuthi bangakhali futhi bakuthola kunzima ukukhuluma ngosizi ababhekene nalo.UNksz Xoliswa Gumbi (30) onguMengameli we-Unemployed Graduates Movement, uthe ucwaningo oluveza ukuthi abangasebenzi basengcupheni yokuzibulala lukhuluma iqiniso.Uthe abantu abasha babhekene nezinkinga ezihlukene zokungahlangani kwempilo yize iningi labo lineziqu zemfundo ephakeme.“Abantu abasha baphelelwa yithemba ngenxa yokuthi sekuphele iminyaka befesa emuva kokuthola iziqu zemfundo ephakeme kodwa bengawutholi umsebenzi. Abanye bagcina sebengena ebugebengwini ukuze bakwazi ukuphila. Abanye bayazibulala ngoba bebona ukuthi impilo ayihlangani. Kuningi kakhulu okubhekene nabantu abasha,” kusho uNksz Gumbi.Uthe bayazama ukusiza abantu abasha abangasebenzi ngokubafunela uxhaso lwezezimali ukuze bakwazi ukuzisebenza.“Izinkampani azisakwazi ukuqasha abantu kunalokho ziyabadiliza. Sifuna uhulumeni ongenayo aqinisekise ukuthi osomabhizinisi bayakwazi ukuqhuba umsebenzi ukuze bezoqasha abantu. Kufanele nabantu abasha bakhulume ngezinkinga zabo zokungasebenzi, bakhulume nangokuyovota ukuze bakhethe abaholi abazobalethela impilo engcono,” kuchaza uNksz Gumbi.Uveze ukuthi izinhlangano ezixhasa abantu abasha ngemali yokuvula amabhizinisi ziyabaxhasa kodwa uyakuqonda ukuthi akusiwo wonke umuntu ofuna ukuba wusomabhizinisi.Le ntokazi yaseHluhluwe eneziqu zePostgraduate Diploma kwiCost Accounting, ithe iziphilisa ngokubamba amatoho ezinkampanini ezidinga usizo lwe-accounting.Ithe nabanye abantu abasha akufanele balahle ithemba kodwa kufanele bazame ukuziphilisa ngamakhono abanawo.Inhlangano esiza abanezifo zengqondo iSouth African Depression and Anxiety Group (Sadag), ithe abantu abasha bayazibulala ngenxa yezinkinga ezihlukene.Ibagqugquzele ukuthi bashayele u-0800 567 567/0800 21 22 23/0800 12 13 14 ukuze bathole umuntu abazokhuluma naye ozobasiza ukuthi bangazibulali kodwa babhekane nezingqinamba zempilo."
    },
    {
        "content": "OMELE i-IFP kwesikaNdunankulu waKwaZulu-Natal, uMnuz Thami Ntuli  uthi ukungenisa kwe-IFP ezindaweni ebikade ingemandla kuzona, kumnikeza ithemba lokuthi bazokwazi ukudla umhlanganiso KwaZulu-Natal okhethweni lwangoMeyi 29.UNtuli uthe kusukela eqale umkhankaso wakhe, i-IFP ikhombisa ukukhula ezindaweni ezisesifundeni Ugu naseHarry Gwala.Ukusho lokhu ngesikhathi enengxoxo ekhethekile ne-Isolezwe.Yize i-IFP iphethe iningi lomasipala baKwaZulu-Natal, ayikho imikhandlu ephethwe yilenhlangano oGwini naseHarry Gwala.UNtuli uthe abantu basoGwini naseHarry Gwala bakhombise ukuyamukela i-IFP.“Abantu abafike emicimbini yethu bakhombise ukuseseka. Ukufika kwabantu akusho lutho, okubalulekile ukuthi bakweseke.“Ngakho-ke sibona umkhankaso wethu uhamba kahle. Alikho iqembu elinomkhankaso ofana nowethu. Muva nje besinemikhankaso ezindaweni eziyisithupha ezahlukene ngempelasonto eyodwa,”kusho uNtuli.Uthe baningi abantu abanezikhundla ezihlonishwayo emiphakathini abajoyina i-IFP. Basanda kujoyinwa ikhansela le-EFF eKokstad, nomholi wegatsha le-ANC eMkhanyakude.Udalule ukuthi sekukhona abazama ukuvimba umkhankaso wakhe.“Kunezindawo lapho esivinjwayo kuzo uma sithi siyokhankasa. EKokstad banqaba ukusinikeza indawo  naseMzimkhulu futhi banqaba.”Uthe bafuna ukuhlonipha umsunguli we-IFP, Inkosi Mangosuthu Buthelezi ngokuthi banqobe ukhetho oluzayo.UNtuli wethule umqulu wakhe wezethembiso oLundi, lapho kwatshalwa khona uButhelezi.“Indawo yasoLundi ifana nomsamu kuthina ngoba kulapho kulele khona uMntwana. ULundi luyinhliziyo kithi, sakha ngisho iPhalamende laphana.“Likhona nanamhlanje leloPhalamende. Saya oLundi ngoba nakhu sihlonipha uShenge. Sasiyokusho ukuthi Shenge, sizokube sivotela wena. Sasiyocela amandla edlozini,” kuqhuba uMphemba.I-IFP yayikade iphethe iKwaZulu-Natal kwaze kwaba u-2004.UNtuli uthe impilo yayingcono kakhulu KwaZulu-Natal ngesikhathi kusaphethe i-IFP, bafuna ukubuyisela isifundazwe kulento esasiyona ngaphambi kokuthi bakhishwe emandleni.“Uma ubuka ubugebengu nokungasebenzi kwabantu kwakungengaka ngesikhathi kuphethe thina. Isimo sezikole njengamanje sibi kakhulu. Sakha amagumbi okufundela angaphezu kuka-6 000. Uhulumeni okhona njengamanje usuvale izikole ezingaphezu kuka-800.“Yonke lento sasiyenza ngesabelomali esincane. Abantu babephuma ezikoleni behlome ngamakhono, bakwazi ukuziphilisa. Abantu babephuma esikoleni benethemba lokuthi bazothola imisebenzi,” esho.UNtuli uthe uma benqoba ukhetho bazobuyisela amandla omnotho ebantwini bakulesifundazwe.Abantu bangaphandle abakuleli ngokungemthetho uthe yibona abadala njengoba sekugcwele bona yonke indawo.Ufakazise lokhu ngokuthi uma uya lapho kugundwa khona, ezitolo ezisemalokishini, ufika kugcwele bona. Lokhu kusho ukuthi abantu balapha abasenawo amathuba emisebenzi.Akambuluzanga ngabazokwenza uma bengena njengoba bezoshaya umthetho wokuthi uma ufuna ukuba nebhizinisi, kufanele ube nemvume.Uthe bazokuba nomkhankaso wokubheka bonke labo abakuleli ngokungemthetho. Bazothatha wonke amabhizinisi amancane bawabuyisele kubantu bakuleli. Abantu bakuleli uthe bazobaqeqesha, baphinde babaxhase ngabakudingayo. Uthe liqiniso limile, ukuthi abantu abaningi babulawa yindlala nje ngenxa yokuthi amandla omnotho aphethwe abantu abakuleli ngokungemthetho.Okunye abazokwenza uma bethatha, bazohlinzeka amakhosi ngabaqaphi.“Lokhu asifuni ukukungabaza, amakhosi abambe iqhaza elikhulu emiphakathini. Umsebenzi omkhulu wawo wukuxazulula imibango.“ Uma kunomsindo ongadala impi yezigodi, amakhosi yiwona axazululayo. Yingakho sizolungisa izinkantolo zamakhosi, siwakhele nezindlu ngoba akukuhle ukuthi  ahlale emizini engekho esimweni,” kuphetha uGodide. "
    },
    {
        "content": "UMENGAMELI we-IFP, uMnuz Velenkosini Hlabisa, unxuse abantu ukuba bangavumi ukubuswa wumcabango wokuthi ukuphuma kwe-ANC emandleni kungenza izinto zibe mapeketwane.UHlabisa uthe ukukhishwa kwe-ANC okhethweni lwangoMeyi 29, angeke kuphazamise ukuphathwa kwezwe, wathi eNingizimu Afrika kunenqwaba yabaholi abakulungele ukuthatha izintambo uma kukhishwa i-ANC.Lokhu ukusho emcimbini wokwethulwa kwencwadi ekhuluma ngokuphathwa kwamazwe, i-Poor state, rich state.Le ncwadi ebhalwe nguDkt Greg Mills, yethulwe ngokusemthethweni eMgungundlovu.Incwadi iveza ukuthi izinto kazihambi kahle eNingizimu Afrika.UHlabisa ugcine engafikanga kulo mcimbi ngenxa yesiminyaminya ebesikuthelawayeka, uN3, wagcina ethumela inkulumo ebhaliwe, efundwe emcimbini.Kule nkulumo ebhaliwe, uHlabisa uthe bakhona labo abanenkolelo yokuthi ukuphuma kwe-ANC emandleni kungona izinto eziningi.\"Le nto ayisilo iqiniso. Lapha eNingizimu Afrika sinenqwaba yabaholi abanamava okuphatha nabaqotho, abakulungele ukuphatha. Thina njenge-IFP sikulungele ukuthatha izwe, siliyise phambili. Sesikulungele ukuphatha emva kokhetho.\"UHlabisa uthe sekuyisikhathi sokuba i-ANC iphume emandleni.\"I-ANC ikhathalele ukufeza izifiso zedlanzana. I-ANC iyinto engeke isalungiseka. Ayidingi ukwakhiwa kabusha, idinga ukuqalwa phansi. Lokho sikushiyela kuyona i-ANC.\"Esikwaziyo ukuthi angeke izwe siphinde silinike laba bantu. Izwe lethu lisesimweni esibucayi, kungashabalala konke uma bengaphinde baphathe eminye iminyaka emihlanu. Kabanayo imigomo yokukhulisa umnotho. Noma iliphi iqembu lebhola liyazi uma sekufanele lixoshe umqeqeshi. Kusobala ukuthi eNingizimu Afrika sidinga ushintsho oluzoyisa izwe lakithi phambili.\"UHlabisa uthe ngaphansi koMbuso we-ANC kuningi okonakele.Uthe amathuba emisebenzi nezinga lobugebengu kwakungcono eminyakeni eyishumi yokuqala ngaphansi koMbuso wentandoyeningi.\"Njengamanje, izinga lobugebengu liphezulu kakhulu. Kanjalo nelokuswelakala kwamathuba emisebenzi liphezulu kakhulu. UMengameli Cyril Ramaphosa wakhala ngokuLawulwa koMbuso yiDlanzana, nokubheduka kobhubhane iCorona ngesikhathi ethula inkulumo ayibhekise ezweni.\"Iqiniso ukuthi ngaphambi kokuthi kubheduke iCorona, umnotho wethu ubuvele ukhula kancane, abatshalimali base bevele sebeqalile ukulaxaza elakuleli. Asikwazi ukukhala ngeCorona ngoba izinto kade zaqala ukonakala.\"I-IFP izokwethula umkhankaso wezethembiso zokhetho ngeSonto, eThekwini. "
    },
    {
        "content": "UKWANDA kwesibalo samaqembu asePhalamende sekuqubule isikhalo ngokushoda kwezindawo zokubambela imihlangano emaqenjini ezepolitiki.Sinyuke sisuka ku-14 isibalo samaqembu abesePhalamende ehlandleni eledlule safinyelela ku-18 ngemuva kokhetho obelungoMeyi nonyaka.Lokhu kwenze kwanyuswa nesibalo samalungu azoba sekomitini ePhalamende. Emhlanganweni wekomiti elakha uhlelo lwePhalamende eliholwa nguSomlomo uNkk Thoko Didiza muva nje, amaqembu afune incazelo egcwele ngokuthi lukuphi uhlelo lokulungiswa kabusha kwePhalamende, njengoba ishoda indawo yokubambela imihlangano yamakhokhasi yamaqembu. Kuzokhumbuleka ukuthi ingxenye yePhalamende yashiswa ngoJanuwari 2022, kanti seluqalile uhlelo lokubhidliza ingxenye eyacekeleka phansi ukuze yakhiwe kabusha. UNksz Pemmy Majodina we-ANC, ukhale ngokushoda kwezindawo zokubambela imihlangano yekhokhasi ye-ANC.Uthe sekuphele iminyaka bekhokhela izindawo zokubamba le mihlangano njengoba indawo abebebambela kuyo imihlangano ePhalamende yasha.“Kumele ibhekelwe indaba yezindawo zokuhlanganyela kwamakhokhasi ngoba izindawo ziyashoda. Kumele sithole ukuthi selukuphi uhlelo lokulungiswa kwePhalamende.”UNksz Hlengiwe Mkhaliphi we-EFF, uthe kade babenxusa ukuthi banikwe uhlelo olugcwele lwePhalamende ngezindawo zokubambela imihlangano.Uthe amanye amakomiti abebambela imihlangano emahhotela okudla iPhalamende enye imali.“Siyaludinga ulwazi olugcwele mayelana neyezindawo zokubambela imihlangano njengoba iPhalamende lasha.” UMnuz Cedrick Frolick oke waba ngusihlalo ePhalamende, uthe nakwamanye amaPhalamende uma kushoda indawo amalungu ayama.“Akuyona into engajwayelekile ukuthi uma indawo incane uthole amanye amalungu emile. Kwamanye amaPhalamende emhlabeni ufica amalungu eme ngemuva. Isisombululo okwamanje njengoba sisenale nkinga ngukuthi uma kuzoba nemihlangano kunikezwe amaqembu isibalo samalungu okumele azothamela lowo mhlangano. Uma abanye befika kugcwele sebeyoma. Amanye amaqembu amancane ngeke abe nesibalo esanele samalungu azothamela yonke imihlangano,” kusho uFrolick.UNkk Didiza, uthe udaba lwezindawo zokubambela imihlangano luyaphuthuma.“Kuyadingeka ukuthi sithole umbiko ngokushesha ngokuthi selukuphi uhlelo lokulungiswa kwePhalamende.” IPhalamende kulindeleke ukuthi liphothulwe ukulungiswa ngo-2026.Kwenzeka lokhu nje sizonyuka isibalo samalungu azoba semakomitini sifinyelele ku-15 ekubeni ePhalamende eledlule amalungu abengu-11.Lokhu kwenziwe ukwanda kwesibalo samaqembu.I-ANC iyona ezoba namalungu amaningi ekomiti njengoba ezoba mahlanu, ilandelwe yi-DA ngamathathu, Umkhonto weSizwe azoba mabili bese kuthi i-EFF ibe nelilodwa. Amanye amaqembu amancane azonquma ukuthi azohlukaniselana kanjani izihlalo ezine ezisele ekomitini.Amaqembu amancane okudingeka anqume ukuthi azosebenzisana kanjani yi-IFP, Patriotic Alliance, ActionSA,  Freedom Front Plus, Azanian Christian Democratic Party, UDM, Rise Mzansi, Build One SA, Al Jama-ah, African Transformation Movement, National Coloured Congress, PAC ne-United Africans Transformation. "
    },
    {
        "content": "KUZOSUSA umthwalo emahlombe abashayeli bezimoto ukwehliswa kwentengo kaphethroli nekadizili ngemali engaphezu kukaR1 kusuka ngoLwesithathu.Ilitha likaphethroli i-93 unleaded lizokwehla ngoR1.06 cents, i-95 yehle ngoR1.14 cents.Kumenyezelwe nokwehla kwelitha kapharafini ngoR1.11 cents bese udizili wehla ngoR1.12 noR1.14 centsAbantu abathenga igesi bazofaka uchatha ka-23 cents emalini abathenga ngayo i-kilogram layo.Lokhu kusho ukuthi kusukela ngo-Okthoba 2, ilitha kaphethroli izobiza uR21.05 cents ekadizili ibe nguR18.45 cents ezifundazweni ezimaphakathi nezwe kubalwa neGauteng.Ezifundazweni ezigudle ugu, uphethroli uzobiza uR20.26 cents ilitha kuthi udizili ubize uR17.66 cents ilitha.Ukuqina kwamandla erandi uma liqhathaniswa nedollar lase-United States of America nokwehla kwentengo kaphethroli, udizili nopharafini  emhlabeni ikhona okube nomthelela kulokhu kwehla.UMnuz Layton Beard we-Automobile Association, uthe kube yizindaba ezinhle kubashayeli ukwehla kwentengo osekuyihlandla lesihlanu kusukela kuqale unyaka.“Lokhu kusho ukuthi sebezokhokha iimali encane kunalena abebeyikhokha ezinyangeni ezedlule. Wonke umuntu uzojabula ngalokhu kwehla,” kusho uBeard.Ngesonto eledlule uBeard uveze ukuthi ukwehla kwentengo kawoyela ongahluziwe emhlabeni kube nomthelela omkhulu kulokhu kwehla.I-AA ifuna uhulumeni ulwenze luvuleleke kuwona wonke umuntu uhlelo lokunyuswa kwentengo yezimbiwaphansi futhi ungazivaleli ngaphandle izinhlaka ezimqoka uma kuza kwezithinta uwoyela nentengo yawo.UMphathi wehhovisi lenhlangano yamatekisi iSantaco KwaZulu-Natal, uMnuz Sfiso Shangase, uthe kuyabajabulisa ukwehla kwentengo kaphethroli nodizili.“Siphila ngomusa kaThixo (embonini yamatekisi) ngoba nakhu siyakwazi ukukhokha isikweletu semoto sondle imindeni yethu. Alusisizi ngokwenza inzuzo uhlelo esilusebenzisayo lokunyusa imali yokugibela ngoR1. Nakuba wehla uphethroli kodwa imali yokugibela itekisi ngeke yehle,” kusho uShangase.Uthe izindleko zokugcina itekisi lihamba emgwaqweni zimba eqolo ."
    },
    {
        "content": "INKANTOLO eNkulu yasoPhongolo ilahle ngamacala okubulala angu-20 umshayeli weloli eladala isibhicongo libulala abafundi nothisha ngo-2022.USibusiso Siyaya (28) uphinde walahlwa ngamanye amacala amabili okungelokushayela budedengu nelokuhluleka ukulandela imigomo eyenziwa umshayeli osuke ebandakanyeke engozini.Ulahlwe ngala macala ngoLwesibili kanti kulindeleke ukuthi iJaji Garth Davis limgwebe namuhla uSiyaya.UMbuso ubumelwe uqweqwe loMshushisi, u-Advocate Krishen Shah. USiyaya ubemelwe ugalalagala lommeli wakwaLegal Aid eNkantolo eNkulu obuye abe yibamba lejaji, uMnuz Pregasen Marimuthu.Icala liqale ukuqulwa ngo-Ephreli 15 nonyaka, kwaphothulwa ngesonto eledlule ukwenziwa kwezethulo uShah benoMarimuthu benxenxa ijaji ukuba libavune.Umqulu oqukethe uhlu lwamacala athweswe uSiyaya uveza ukuthi wayeqashwe uMnuz Perry Masinga enkampanini iiBaoBao Projects.Wayekade esebenzela inkampani ethutha ilahle isuka esifundazweni iMpumalanga ilisa echwebeni laseRichards Bay.Okhulumela uMnyango wezokuThutha KwaZulu-Natal, uMnuz Kwanele Ncalane, uthe bayakwamukela ukulahlwa ngecala kukaSiyaya.“Besihlale sisho ukuthi sikholwa wukuthi  imbangela yale ngozi kwaba ubudedengu bomuntu, okuwumshayeli weloli. Besilibheke ngeso lokhozi leli cala. Sinethemba lokuthi  lizoba yisifundo nakwabanye abashayeli bamaloli,” kusho uNcalane.Uqhube wathi banethemba lokuthi isigwebo esizokhishwa yinkantolo sizothumela umyalezo oshubile nakwabanye abashayeli bamaloli abanomqondo ofanayo nokaSiyaya emigwaqweni.Uveze nokuthi umnyango ukholelwa ukuthi isigwebo esizonikezwa uSiyaya sizoyithoba amanxeba imindeni yabashonelwa.NgoSepthemba 16, 2022, uSiyaya wasika izimoto eziningi ngeloli kuyizimoto ayekade ephambana nazo ezazimvika.Kuthiwa wayeqhubeka elibelesela iloli kwaze kwaba lishayisana mahlanze neveni eyayilayishe abafundi ababebuya esikoleni. Kwashona abafundi abangu-18, uthisha nomshayeli weveni owayeneminyaka engu-19."
    },
    {
        "content": "OWESILISA obesolwa ngokuba ungqondongqondo wokusocongwa kukamshayeli wezimoto ezikhokhelwa ngokwamabanga eziwahambayo ulahlwe yicala.Umufi uMnuz Siboniso Shangase kuvela ukuthi ngoFebhuwari 2021, wathola isicelo sokuba ahambise owesilisa emsusa emgwaqweni uMointy Nacker amyise eQueensburgh.Owesilisa owayenze lesi sicelo nguLuyanda Makhanya, kuvela ukuthi wayehambisana nomngani wakhe u-Ayanda.Kuvela ukuthi umufi wabathatha wabayisa lapho ababethe bafuna ukuya khona. Kuthiwa bamjikela endleleni bamphuca imoto.Ngemuva kwalokho bamklinya, bambopha nezinyawo base bethatha isidumbu sakhe basifaka ngemuva emotweni.Ngemuva kwalokho, kuthiwa basithatha basiphosa ehlathini laseMlaza. Bathatha imoto kamufi yohlobo lweToyota Etios, babeyishayela njalo uma bephuma esikoleni.Bakhalelwa ngamasongo kaSigonyela behamba ngayo imoto, base bewakhombisa amaphoyisa ukuthi isidumbu sikuphi.Ngaphambilini, inkantolo ilalele ubufakazi obehlukene obebuthulwa ngabantu ebehlukene. Omunye wabo kwakunguConstable Patrick Xaba owayekhona ngesikhathi kuthathwa isidumbu sikamufi eMlaza.Walandisa inkantolo ngesimo sesidumbu, eveza ukuthi sase sonakele kangakanani. Wadalula nokuthi iphunga laso lalivimbanisile ngenxa yokuthi kwase kuphele isikhathi eside sisehlathini.Waveza nokuthi kwakungelula ukubona ukuthi ngesikabani isidumbu kodwa wathi ilungu lomndeni lalingabona uma lizazi izingubo zikamufi.Ubuso bukamufi kuthiwa kwakungeselula ukububona ngenxa yokuthi base budliwe yizibungu.UMshushisi u-Advocate Thabani Buthelezi wanxusa inkantolo ukuba yenze okufanelekile, ekhala ngonya olwakhonjiswa ngesikhathi kusocongwa umufi.IJaji uWilliem Nicholson limlahle ngecala uLuyanda njengoba kunguyena owenza isicelo sokubiza umshayeli we-Bolt.Ungoti wenkampani iBolt South Africa, uMnuz Benjamin Meyer, wageqa amagula echazela inkantolo ngobufakazi abanabo obuqoshiwe ngosuku lwesigameko.Wavezela inkantolo ukuthi ngokujwayelekile uma umshayeli ethola isicelo sokulanda umgibeli kuyavela kubona, wathi uma esemthathile kuyavela kubona futhi uma esekhokheliwe kuyavela ngoba umshayeli kunebhathini alicifizayo lokukhombisa ukuthi usemtholile umgibeli futhi usemkhokhelile.Uthe kodwa ngosuku lokusocongwa kukamufi akazange alicifize ibhathini eliveza ukuthi usefikile lapho ayoshiya khona umgibeli. Lokhu wathi kwakungabangelwa ukuthi wayesevele eseshonile.Uthe umufi akalicifizanga nebhathini lokuthi ukhokheliwe, nalapho wathi yingoba akazange akhokhelwe.Namhlanje uyagwetshwa."
    },
    {
        "content": "UTHUKA izanya umndeni wowesilisa wakwa-B, eMlaza, owayehamba ngesihlalo esinamasondo owaqhululwa ngentululwane yezinhlamvu washona ekuqaleni konyaka.Ukhala ngokuthi usuhlafuna ujeqeza ngenxa yezinsongo ozitholayo zokuthi kumele uthuthe eMlaza, uma ufuna ukuqhubeka nokudla anhlamvana.Uthi uthola izingcingo zabantu ongabazi ezibasabisa ngokuthi kumele uthuthe, wathi uqale ukuzithola kusukela kubulewe indodana yawo. Awuvezanga ukuthi sekungamahlandla amangakhi uzithola. Kunalokho, uthi ngeke ubike emaphoyiseni ngoba abasawethembi.Umufi, uSimanga Khumalo (29) wadutshulwa ngamadoda angaziwa esigamekweni esenzeka kwa-Q, eMlaza, emini kwabha kubuka wonke umuntu.Isolezwe linaso isithombe sikamufi esedutshuliwe, egebise phansi ikhanda, phansi kugcwele idamu legazi.Ngemuva kwalesi sigameko kunabesilisa ababili abakhalelwa ngamasongo kaSigonyela beyamaniswa naleli cala.Ababoshwa ngoMnuz Siyabonga Ngubane (36) benoSithembiso Khomo (23), okuyimanje bavalelwe futhi bagqigqa eNkantolo yeMantshi yaseMlaza, njengoba banqatshelwa ibheyili.Babhekene namacala amane. Kuwona kubalwa elokwakha itulo lokubulala, elokubulala, elokutholakala nesibhamu esingekho emthethweni nelokutholakala nezinhlamvu.Umufi kwase kuphele iminyaka emibili ehamba ngesisihlalo esinamasondo kusukela adutshulwa ngo-2021, ngabasolwa ababezama ukumbamba inkunzi.Kuthiwa kuleso sigameko bamphuca iselula, bamshaya ngenduku yegalofu base bayamdubula.Ngemuva kwalokho kwaboshwa owesilisa osejele owesatshwayo, eyamaniswa nalesi sigameko.Lo wesilisa kuthiwa wadonsa ngendlebe umufi ukuthi akalesule icala uma engafuni ukuthi amenzakalise. Kusolwa ukuthi lo wesilisa osejele nguyena ungqondongqondo wetulo lokusocongwa kukamufi njengoba esolwa ngokuthumela ababulali esezikhindini.Kuthiwa wayenengwa ukuthi umufi akalaleli, akafuni ukusula icala.Ilungu lomndeni elikhulume neSolezwe lacela ukungadalulwa ngenxa yokwesaba, liveze ukuthi bahlaliswe lubhujozi ngabathile ababafuna behambile kuleli lokishi.\"Angeke thina size sithuthe lapha eMlaza ngoba sizwa ngabantu. Into esiyifunayo nje ukuthola iqiniso nobulungiswa mayelana nokubulawa kwelungu lethu lomndeni,'' lisho kanje.Liqhuba, lithe njengomndeni sebeshaya amakhala ngokuthi amaphoyisa ayoke abasize ngelinye ilanga.\"Phela ngaphambi kokuba uSimanga abulawe wayeseqalile ethola izinsongo zokuthi kumele asule icala uma engafuni ukubulawa. Sawabikela amaphoyisa ngalokhu kodwa waze wabulawa uSimanga, akukho ake azama ukusisiza ngakho,'' kusho ilungu lomndeni.Icala liyabuyela eNkantolo yeMantshi yaseMlaza namhlanje."
    },
    {
        "content": "AMAPHOYISA asekhiphe isixwayiso ekhuza umphakathi ngokungalokothi uvule amacala angekho esiteshini samaphoyisa.Lokhu kuza emuva kokuthi kuboshwe owesilisa okuthiwa uvule icala elingekho esiteshini samaphoyisa sase-Eldorado Park, eGoli.Umsolwa ukhalelwe ngamasongo kaSigonyela ngoMsombuluko ntambama.Okhulumela amaphoyisa aseGauteng, uSergeant Fezeka Khobo uthe kusolakala ukuthi umsolwa uye esiteshini samaphoyisa wayobika ukuthi udunwe imoto yakhe.“Umsolwa ubike ukuthi udunwe imoto yakhe ngamadoda amahlanu ngesikhathi eyipaka lapho ehlala khona,” kusho uSerg Khobo.Kuthiwa uphenyo olunzulu lwamaphoyisa luvundulule ukuthi lendoda iqambe amanga ifungile.Kuvele ukuthi lendoda ihlulekile ukubuyisela imoto yomsebenzi lapho isebenzela khona yavele yayovula icala elingekho.USerg Khobo uthe umsolwa kulindeleke avele enkantolo maduzane.Umphathi-siteshi e-Eldorado Park, uBrigadier Mkhacai Maluleke uhlabe ikhwelo walibhekisa emphakathini wathi awungalokothi uvule amacala angekho.UMaluleke uthe ukuvula amacala angekho kuphazamisa amaphoyisa  emsebenzini wawo wokuphenya amacala angempela."
    },
    {
        "content": "UVUTHA engabaselwe owesilisa waKwaMaphumulo osola uMfundisi akhonza naye ngokubaleka nomkakhe.UMnuz Sfiso Gumbi (44) usola uMfu Edward Khumalo (47) webandla iGod’s Christian ngokuthi ubaleke nomkakhe, uNkk Nomusa Gumbi (37). Leli bandla linesizinda KwaMaphumulo.Uma elandisa uGumbi, uthi umkakhe ubeye eGoli, kukhona umhlangano webandla abekuwona njengoba enesikhundla ebandleni.Uthi kumxakile ukubuya kwabanye ebebeseGoli kodwa lutho umkakhe.\"Ngibe sengimshayela ucingo ngimbuza umkami ukuthi kanti kwenzakalani? Umane wangiphendula ngokuthi angikhulume noMfundisi. Ngimane ngaxakeka ukuthi uchaza ukuthini,\" echaza.Kodwa uthi umshayelile ucingo uMfundisi wambuza ukuthi kungani umkakhe engakabuyi.Uthi impendulo kaMfundisi imshiye ebhocobele.\"Umane waqala ngokuxolisa, wase engehla ngaphezulu engitshela ukuthi uyathandana nomkami. Wathi uyaxolisa ngokungizwisa ubuhlungu kodwa impela sebeyathandana,\" kusho yena.Uthi eseshayela umkakhe ucingo okwesibili akabange esalubamba nhlobo.Kuvela ukuthi uMfundisi washonelwa ngumkakhe ngo-2015 engozini yemoto.Isolezwe Ngempelasonto lishayele ucingo uNkk Gumbi, wathi akaqondi ukuthi kwenzakalani kodwa uzizwa enomuzwa wothando olujulile lukaMfundisi, wathi kodwa akathandi ukukhuluma lolu daba nabantu angabazi. Uthe yena noMfundisi bahlela ukubuyela eThekwini, kuxoxwe noMnuz Gumbi ukuze kutholakale isixazululo salolu daba.Eshayelwa ucingo uMfundisi, uthe izindaba zakhe azidingi ukunekelwa izwe.Ilungu lebandla elicele ukuba kugodlwe igama lalo lithe bakhathazekile kakhulu njengoba sekuphele amasonto amabili uMfundisi engalubhadi enkonzweni.Lithe kuduma amakhanda kubona njengoba bengaqondi ukuthi ngempela kwenzekani.“Sizwa kuthiwa uMfundisi wethu ubaleke nomfazi womuntu. Asazi ngoba nathi sididekile. Uma simshayela ucingo uMfundisi akalubambi. Asazi ukuthi ngempela kuqhubekani, ‘’ lisho kanje ilungu likhulumela phansi.Lithe amalungu ebandla asabisa ngokuliduba ibandla uma kuya ngokuthi lolu daba luyiqiniso."
    },
    {
        "content": "UNQUME ukuqhubeka nokubhadla esitokisini, umsolwa kwelokubulawa kwendodakazi eneminyaka emibili angayizali, isidumbu sayo esitholwe simbozwe ngobhavu egcekeni kubo, esigamekweni esishaqise amalungu omphakathi esenzeke eSiqungeni, eMthwalume ngesonto eledlule.UMnuz Siyabonga Ndlovu (34) ubevele eNkantolo yeMantshi yaseMzumbe izolo ngecala lokubulawa kuka-Ayabonga (2).Kukholakala ukuthi iqulu lamalungu omphakathi ebelibhikisha lisho ukuyibamba ngezandla iveni yamaphoyisa ebifika naye ngesikhathi ezovela, okungenye yezinto ezimenze wamanqika ukufaka isicelo sebheyili.Inkantolo inqume ukulihlehlisela uMeyi 17 leli cala. Okhulumela inhlangano elwa nokuhlukunyezwa kwezingane nabesifazane endaweni, i-Women of Mthwalume uNkk Bongekile Sithole obengomunye wabebehola umbhikisho uthe ukungadedelwa kukamsolwa ngebheyili yinto abebevele befuna ukuthi yenzeke.Uthe yingakho bebephume ngezinkani ukuzokweseka umndeni nokufaka ingcindezi ukuthi engayinikwa.“Sigculisekile ngokuthi angadedelwa ngebheyili noma enqume ukungasifaki isicelo.“Lokhu ngeke kwenze umphakathi ungabe usaphuma ngobuningi ukuzobhikisha ngaphandle kwenkantolo uma evela ngoba esikufunayo ukuthi athole isigwebo esimfanele,” usho kanjeUthe bazokwenza isiqiniseko sokuthi amalungu omphakathi abamaningi enkantolo uma kuzovela umsolwa ukufaka ingcindezi ukuze anikezwe udilikajele.Bakholwa wukuthi ukuphuma ngobuningi komphakathi yikona okumenze wanquma ukungaqhubeki nesicelo sebheyili esaba ulaka lwawo Uthe abakufunayo ukuthi leli cala lidluliselwe enkantolo enkulu ukuze asheshe athole okumfanele ngoba vele icala wazivumela yena ngaphambi kokuboshwa ukuthi ulenzile.UNdlovu okukholakala ukuthi wayegajwe yisikhwele emva kokwaliwa wunina wengane, kuthiwa ngosuku lwesigameko wathatha ingane kuninomncane eyayihleli naye wathi ifunwa wunina oyizalayo bahleli naye kwaba wukunyamalala kwakhe. Kuthiwa ufonele unina ka-Ayabonga emazisa ukuthi ingane useyibulele wayilahla ehlathini okuthe uma kuyobhekwa khona, kusolwa ukuthi ukhokhobe nesidumbu sengane wayosilaxaza egcekeni kwabo wasimboza ngobhavu."
    },
    {
        "content": "KUWUJABULISILE umndeni wowesifazane owagwazwa wabulawa enxanxatheleni yezitolo i-Gateway umsolwa elaxaza ukufaka isicelo sebheyili.Umsolwa uMnuz Siphamandla Khumalo (34) obevele eNkantolo yeMantshi yaseThekwini, izolo, ubhekene necala okugwaza abulale unina wezingane zakhe uNksz Nomfundo Msibi (30) ngo-Agasti 4.Ngesikhathi evela ngo-Agasti 6, wayekade etshele ummeli wakhe, uMnuz Ntando Cele, ukuthi uzofaka isicelo sebheyili ngoLwesine.Nokho ushaye ungqimphothwe esethi ibheyili akasayifuni.Umfowabo kamufi, uMnuz Halalisani Mbatha, uthe kubajabulise kakhulu bewumndeni okwenziwe umsolwa.“Sisola ukuthi ubebona vele ukuthi ngeke ayinuke ibheyili uma kubhekwa isihluku asenzile ngesikhathi ebulala udadewethu,” kusho uMbatha.Ubuye wathi babona nokuthi ubuyile umqondo kuyena ukuthi wenza into embi kunina wezingane zakhe.“Ubone kahle ukuthi awukho umphakathi azokwazi ukuhlala kuwo emva kokwenza isigameko esinyantisa igazi,” kusho uMbatha.Imantshi uMnuz Ashwin Singh ilihlehlisele u-Okthoba 1, nonyaka, icala ukuze kuqhubeke uphenyo. Uthe ngalelo langa, uyobe esesho ukuthi lizoqhubeka eNkantolo yeMantshi yaseThekwini noma ledluliselwa eNkantolo yesiFunda.Kuthiwa umufi wayesemalile umsolwa kodwa engafuni nokuyizwa leyo.Kuvela ukuthi umufi ubeseshintshe izindawo zokuhlala izikhawu ezintathu, ezama ukubalekela umsolwa.Ngosuku olwandulela olwesigameko kuthiwa umsolwa wavusa indaba ye-lay-by ayeyithume umufi ezinyangeni ezintathu ezedlule.Kuthiwa wathi ucela ayomkhiphela yona ngoba uyayidinga.Kubikwa ukuthi umufi wayengazizwa kahle ngalokhu kodwa waya ngenkolelo yokuthi, uma eseyikhiphile, umsolwa uzoyeka ukumlandela.Kuthiwa umufi wacela ukuthi umsolwa athumele umuntu, angazizeli yena, kwathi yena (umufi) wacela ukuphelezelwa umngani, ezizwa engaphephile.Kuvela ukuthi umufi wathi uma efika e-Gateway wathola ukuthi umsolwa uze nomfowabo, waqala ukumhilizisa eseyikhiphile e-lay-by, esethi uyogibela erenki yamatekisi, wagwaza wafela endaweni yesigameko.Enkantolo umsolwa uvele edlubhe ijakhethi empunga, elokhu ebeke isandla esibhandishiwe ebusweni. Kuthiwa walimala ngesikhathi eboshwa. Ibikhona yomibili imindeni enkantolo, okamufi nokamsolwa.Umufi nomsolwa bebenezingane ezimbili, eyashona ineminyaka eyisikhombisa, nephilayo eneminyaka eyisihlanu. "
    },
    {
        "content": "UKUSEBENZA kwenye yezindawo zobumnandi yaseThekwini ewunogada emnyango kuyona, kwenza waqaphela ukuthi abantu abathanda ubumnandi, bayahashuka - bafune inyama nokudla okusheshayo njalo uma sebebukhile noma sebeqiwe yinjabulo.Yilapho uMnuz Mncedisi Jeza aqala khona edayisa ukudla okusheshayo bude buduze neHavana, indawo yobumnandi yaseThekwini ngasezitolo iWorskshop, ayesebenza kuyona ngaleso sikhathi. Waqala ngo-2019, ibhizinisi ladlondlobala ngokushesha, akangabe esabheka neze emuva emva kwalapho.Manje uJeza odabuka eDududu, eMkhomazi, ogwini oluseningizimu yaseThekwini, usenenkampani ebizwa ngeDurban Mai-Mai Shisanyama, lapho edayisa khona inyama ngaphansi kwebhuloho elingaseWorkshop, khona eThekwini.Ngaphezu kwalokho, lo somabhizinisi usenezitolo ezimbili ezidayisa inyama aziqale kulo nyaka, kulandela ukuchuma kweDurban Mai-Mai ayiqale ngo-2022, nathi ithakaselwa kakhulu ngabantu futhi yibona abayiqamba ngaleli gama ngoba bechazwa yinyama yakhe, abayifanisa nedayisa kwenye yezindawo ezidumile ezidayisa inyama eGoli, KwaMai-Mai.“Ngiqale le ndawo sibabili sisayibiza ngeMnce and Nelly’s Fast Food, kwathi ngokusebenza kanzima nokubeka eqhulwini izidingo zamakhasimende ethu, sakhula kanjalo njengoba sesilana esikhona manje,” kusho uJeza.Eqhuba, uthe manje useqashe izisebenzi eziwu-28 ebhizinisini lakhe, futhi uhlale eqikelela ukuzigcina zijabule ukuze umsebenzi wakhe uhlale usezingeni eligculisa amakhasimende akhe, futhi zingandi izinselelo ezizamazisa ibhizisini.Uthe babiza kusuka kuR40 kuya phezulu ngokwehlukana komkhiqizo wokudla abakudayisayo.“Inselelo enkulu esibhekene nayo okwamanje wukuthi izithako esizisebenzisayo ziyabiza futhi inzuzo esiyenzayo sisaphoqeka ukuyitshala ebhizinisini ukuze sifike lapho esifisa ukufika khona, nokuthi asikabi nemvume yokusebenza ngendlela esifuna ngayo kodwa sesiziqalile izinhlelo zokwenza konke kube yilokhu esikufunayo,” usho kanje."
    },
    {
        "content": "ULINDE isinqumo sikaMengameli Cyril Ramaphosa ngokumele akwenze uNgqongqoshe wezoBulungiswa, uNksz Thembi Simelane, ngezinsolo zokuthi wahlomula ebhange eselawa i-VBS Mutual.UNksz Simelane ukusho lokhu ngesikhathi ephefumula okokuqala ngalolu daba ekomitini lasePhalamende, lapho ekhiphe ingonyuluka ngemali okuthiwa wayiboleka kuleli bhange.Uveze ukuthi uRamaphosa nguyena ozomnika umkhombandlela ngokumele akwenze.“Ngibekwe umengameli kulesi sikhundla ngakho nguyena ozosho ukuthi kumele ngenzenjani. Ngisazovela nasekomitini lezobuqotho lenhlangano engijubile ngiyochaza kabanzi ngalolu daba,” kusho uNksz Simelane.Ekhuluma eseChina ngalokhu, uRamaphosa uthe akukho okuzofihlwa ngalolu daba. UNksz Simelane uveze ukuthi waboleka u-R575 600 enkampanini iGundo Wealth Solutions, athenga ngayo indawo edayisa ikhofi eSandton. Le nkampani yayisebenzisana nebhange iVBS njengoba uMasipala wasePolokwane ayeyimeya kuwona, wawunobudlelwano nale nkampani.“Ngaboleka le mali ngoba ngangifuna ukuthi ngithole umholo uma sekuphele itoho kuhulumeni. Ngafuna iseluleko enkampanini iGundo ukuze ngikwazi ukufeza leli phupho, yangazisa ukuthi ingakwazi ukungisiza. Ngayikhokha le mali izikhawu ezintathu, ngayibuyisa nenzalo isingu-R800 000 ngayifaka kwi-akhawunti yeGundo, angikaze ngiboleke imali ngqo kwiVBS.”Uthe akukho akufihlayo, wathi noma esezichaza kuRamaphosa, uzobe esakhuluma udaba olufanayo.Ukuchithile ukuthi uzoba nomthelela ekutheni ashushiswe yi-NPA nakuba ingaphansi kwakhe.“Angikwazi ukutshela i-NPA ukuthi ishushise noma ingashushisi. Akukho okuzokwenzeka okuthinta ukucindezelwa kokushushiswa labo abathinteka ekuweni kwe-VBS.”Uthe ibhizinisi alivula lawa ngesikhathi kuhlasele ubhubhane iCovid-19 emhlabeni jikelele nakuleli.Uveze ukuthi ngaphambi kokuwa kwe-VBS, umasipala ayewuhola wase uvele usuhoxile ekutshaleni imali kuleli bhange.Ubalule ukuthi bathatha lesi sinqumo ngaphambi kokufika komyalelo kaMgcinimafa wokuthi bonke omasipala kumele bayeke ukutshala imali yabo ebhange i-VBS. "
    },
    {
        "content": "‘UMA kunothi indodana yami imtshontshele, ngingavuma. Kodwa othi umntanami udubulile, uLongwe akasoze akwenza lokho. Akalona lolohlobo lomuntu!’ “Akakaze waphatha isibhamu. Laba bameli abamsolayo ecaleni likaSenzo Meyiwa, bayahlanya,\" usho kanje umculi we-Afro pop, uChicco Twala ngesikhathi eseNkantolo yeMantshi yaseRandburg, eGauteng, ngoLwesithathu, njengoba bekuvele amadodana akhe, uLongwe noSello Jnr.Ekhuluma esithangamini sabezindaba, uChicco uthe akanandaba nokuthi abantu bathini, anesiqiniseko sakho ukuthi ngeke uLongwe atholwe enecala ekufeni kukaMeyiwa.Ebuzwa ukuthi yiqiniso yini ukuthi isibhamu sakhe sahlolwa yini ngongoti, uChicco uthe kwenzeka lokho ngoba wumkhuba ovamisile.Uthe kungamanga aluhlaza ukuthi isibhamu sakhe santshontshwa. \"Ngamanga asabalaliswa ngabantu ezinkundleni zokuxhumana.\" Uthe ukube isibhamu sakhe sayamaniswa nokufa kukaMeyiwa, ngabe kade aboshwa.Uthe unobudlelwano obuhle nomndeni kaSenzo, ikakhulukazi unina wakhe.Uthe ubuye abatakule uma behlangabezana nezinkinga, nokuyinto angayenzi ngoba kuthinteka indodana yakhe, kodwa yinto  avamisile ukuyenza kunoma yimuphi umndeni.\"Kunodokotela abafundiswe yimi.\"UChicco uthe amadodana akhe uwabophise ngoba emntshontshele impahla emba eqolo e-studio sakhe. Uthe uLongwe umyise amahlandla angu-30 lapho kuhlunyuleliswa khona izimilo kodwa kunhlanga zimuka nomoya. Uthe kungcono amadodana akhe abolele ejele kunohlukumeza umphakathi."
    },
    {
        "content": "UMMELI ecaleni lokubulawa kukaSenzo Meyiwa, u-Advocate Thulani Mngomezulu, uthi kunobufakazi bokuthi uLongwe Twala wafika ephuzile waxabana nentombi yakhe kwase kudubuleka umufi.UMngomezulu uveze lokhu ngesikhathi epheka ngemibuzo ufakazi woMbuso owumphenyi wecala uSergeant Batho Mokgola. UMngomezulu uthe kukhona ofakazi azobabiza bezochaza kahle ngalolu daba.UMeyiwa wadutshulwa wabulawa ekubo kwentombi yakhe uKelly Khumalo eVosloorus,eGauteng ngo-2014. UMngomezulu uthe uMnuz Tumelo Madlala wathinta umlisa okuthiwa wuHlophe ethi uMeyiwa udubuleke elamula uLongwe nentombi yakhe uZandi Khumalo.“ ULongwe wafika edakiwe ephethe ivolovolo waxabana noZandi wadubula kwalimala uMeyiwa, wazidubula naye uLongwe emlenzeni,’’ kusho uMngomezulu.Uthe kwabe sekuthungwa intimbothi yamanga ukuze kuvikelwe abathile ngokufa kukaMeyiwa.“ Ubufakazi besibhamu obalethwa yiphoyisa buyingxenye yamanga akhandiwe ukuvikela umuntu othile. Yonke lento ikhandiwe futhi umuntu owabulala uMeyiwa akekho lapha enkantolo,’’ kusho uMngomezulu.Icala liyaqhubeka."
    },
    {
        "content": "UMASIPALA wasoLundi usukulungele ukuthi leli dolobha libuye libe inhloko dolobha yaKwaZulu-Natal.Lokhu kushiwo iMeya kaMasispala wasoLundi uMnuz Wilson Ntshangase ngesikhathi kunesidlo sasekuseni nosomabhizinisi bendawo, amakhosi nabatshali zimali abafisa ukuzozitshala ebesihlelwe uMasipala wesiFunda iZululand, ngoLwesibili.UNtshangase uthe ukulethwa kwezidingo kuleli dolobha kusesimweni esiyiso, ezepolitiki zizinzile kanti nezitolo ezinkulu ebezike zahamba kuleli,  sezibuyile.“Sasivele sikulungele ukuba inhloko dolobha nangesikhathi uhulumeni uthutha isishayamthetho ngo-2004.“Edolobheni nasemalokishini imigwaqo yethu isesimweni esihle, akukho nowodwa onezimbobo,”  kusho uNtshangase.IMeya kaMasipala iZululand, uMfu Thulasizwe Buthelezi,  uthe ingqalasizinda ezindazweni zasemakhaya ayikho esimweni.Umasipala wakhe uyazama ngemali encane osuke uyitholile ukulungisa ingqalasizinda njengoba besanda kwakha inkundla yezemidlalo, eziHlabeni, oLundi. Uthe inkinga ekhona ukuthi ugesi uyahlupha ngoba ubuye ucishe ngenhloso yokuwonga kodwa banalo uhlelo lokuyilungisa le nkinga ngoba kunenkampani ezokhiqiza ugesi welanga khona oLundi. “Ngo-2004 ngesikhathi uhulumeni uthutha oLundi kwakunenkolelo yokuthi izitolo ezinkulu zizohamba. “Ezinye zazo zahamba kodwa manje sezibuyile ngoba ziyakholelwa ekutheni umnotho waleli dolobha uyakhula,” kusho uButhelezi.Uthe unethemba lokuthi  uhulumeni omusha ozongena ngemuva kokhetho uzoqinisa imithetho, kuphele laba bantu abazenza osomabhizinisi abayiziqhwaga abadla imisebenzi ngenkani esifundazweni. USihlalo weMikhandlu yoMasipala, uSouth African Local Government Association (SALGA), obuye abe iMeya yaseKing Cetshwayo, uMnuz Thami Ntuli uthe uhulumeni wasekhaya, unethuba lokulungisa isimo ukuze sihehe abatshalizimali abazokhuphula umnotho."
    },
    {
        "content": "UMNDENI wendoda yaseMpangeni, okuthiwa ingcwatshwe yintombi umkayo engazi, ususabise ngokuthi lolu daba uzoluyisa enkantolo ngesonto elizayo.Kuvela ukuthi umufi uMnuz Bhekithemba Thusi (62) ungcwatshwe eSonyongwane, eMzimkhulu, kubo kwentombi, uNksz Sindisiwe Ngcongo (36).Kuthiwa umufi ubesebenzela eGoli kodwa esejwayele ukubuya ayohlala nentombi eMzimkhulu. Ekhaya kuthiwa imali ubeyithumela.Kuvela ukuthi umufi nentombi bese bethandane isikhathi eside, kodwa bengenayo ingane.UNkk Nozuzile Thusi (58) obegane umufi, uthe angeke athule kugxotshwa ilungelo lakhe.Utshele Isolezwe ukuthi sekunesikhathi eside azi ngomjolo womyeni wakhe nentombi.Uveze ukuthi kunesikhathi lapho umufi acela khona ukuthi abe nesithembu, kodwa yena washaya phansi ngonyawo.Uthe unezingane ezimbili zabafana nomufi. Eyokuqala ineminyaka engu-28, eyesibli ineminyaka engu-24.\"Iyangicasula le nto eyenziwe yile ntombazane. Ukuthi bengazi ngobudlelwano bayo nomyeni wami, akuchazi ukuthi yenze le nto embi kangaka,'' echaza.Uthe ushayelwe ucingo intombi ngeSonto, imazisa ukuthi umyeni uxinwe wukugula washona base bemfihla khona eMzimkhulu. Uthe ngoMsombuluko unikele eMzimkhulu.Uthe ubengakwazi nalapho okuhlala khona intombi kodwa uguduze waze wafika esizwa ngowesilisa obesebenza nomyeni obekwazi.“Ngithe uma ngingena egcekeni ngakhangwa yintombi ifake izingubo ezimnyama. Ngayibuza ukuthi imzilela kanjani umuntu engamganile?” echaza.Uthi intombi ivele yanxapha yase ithi akamlandele amkhombise ithuna okufihlwe khona umyeni wakhe.\"Ngizwe zehla izinyembezi ngabona ukuthi impela ngiyalingwa. Ngivele ngalibuka ngase ngiyahamba. Ngiwakhuzile amadodana ami esesho ukumqeda lo wesifazane,'' echaza.Indodana endala, uMnuz Scebi Thusi, ithe angeke bande ngalolu daba, kuyolamula inkantolo.Ithintwa intombi, ithe yona inelungelo eligcwele lokufihla umufi. \"Bese ngihlale nale ndoda iminyaka eyisikhombisa. Yiyona futhi okuthe uma seyigula yangicela ukuba ngiyingcwabe lapha ekhaya,'' isho kanje yavala ucingo.Khonamanjalo: Umndeni wakwaZungu eMahlabathini, oLundi, ukhala esifanayo, ngomasihlalisane okuthiwa ungcwabe owesilisa eFree State, ngoMgqibelo, engagunyaziwe.UNkk Simangele Zungu (62) ukhala ngesihluku asenziwe owesifazane athe umyeni wakhe, uMnuz James Zungu (64), ubesenezingane ezimbili naye nazo asanda kuthola ngazo.Uthe bekungakapholi maseko bethole ngezingane ngesikhathi eyodwa yazo ibabikela ngo-Ephreli 30, ukuthi uyise uyagula, akasakwazi nokukhuluma.\"Sithe sisamangazwe yilokho, sithi sizokwenza izaba zokuya khona, yaphinde yathi useshonile ezintatha zangoMeyi 1.“Izingane zami ezintathu zinikele khona ngenhloso yokuthi zibuye nesidumbu sakhe kodwa zahlangabezana nezingqinamba, bengafuni ukudedela isidumbu,\" kusho uNkk Zungu.Uthi baqale babeka izaba zokuthi kukhokhwe uR11 000  emakhazeni ayesefakwe kuwo uZungu, nokuthe izingane zikaNkk Zungu sezilungiselela ukuwukhokha, zahlaselwa yiqulu elalihamba nomasihlalisane kamyeni wakhe, lizovimba.\"Kulona kwakukhona nababephethe izibhamu, izingane zami zaphuma ngesamagundane,\" echaza.Uthe ufisa ukuthola usizo lwabameli abangammela enkantolo enkulu, alwe olokungcwatshwa kukamyeni, eFree State.\"Ngize ngaya eMnyangweni wezaseKhaya ngiyobhekisisa ukuthi ngabe kuthiwa wafaka isehlukaniso yini umyeni wami.“Ngafica ukuthi ngisewuye unkosikazi wakhe futhi yimi ngedwa obhalwe phansi ngokusemthethweni,\" usho kanje. Uveze ukuthi umyeni wakhe ubesabuya ekhaya njengenjwayelo uma kungamaholidi futhi bekuthi uma kunemicimbi yesizulu okufanele igcinwe ekhaya, abekhona, bekhuluma nasocingweni.UNksz Slindile Melanu obengumasihlalisane ucele ukuthi athunyelelwe umyalezo ocingweni angazange awuphendule. Nocingo ubengasalupheduli.Ummeli uMpumelelo Zikalala uthe intombi kayivumelekile ukungcwaba umuntu engashadile naye, wathi isixazululo salokhu kuba incwadi yefa eshiywa ngumufi.Uthe umufi uma ekubhalile ukuthi ufisa ukufihlwa yintombi, lokho kungenzeka.Udalule ukuthi kulandelwa lokho okuyizifiso zikamufi, kodwa kulolu daba umama oshadile kulula ukuthi udaba aluyise enkantolo alunqobe.Uthe kodwa inkantolo imvamisa ithatha isikhathi eside ngaphambi kokuba ikhiphe isinqumo ngodaba olufuze lolu."
    },
    {
        "content": "OKHULUMELA i-ANC, uMnuz Zuko Godlimpi, uthe uma abaholi bengashintshi ukwenza kuzophela nge-ANC esiphathe iNingizimu Africa iminyaka ewu-30.UGodlimpi uthe ukwehluleka kwe-ANC ukunqoba ngamalengiso okhethweni lwangoMeyi, kuyizinkomba zokuthi abantu bayidinelwe inhlangano.Uthe uma abaholi bengazisukumeli ngokushesha izinkinga ezikhungethe abantu bakuleli, i-ANC ngeke iphinde iphathe ngokuzimela.Ukusho lokhu ngesikhathi ekhuluma nabezindaba abakanise lapho kubanjelwe khona umhlangano wesigungu esiphezulu, i-lekgotla eBoksburg.UGodlimpi uthe i-ANC kufanele ibhukule, wathi uma ihluleka ukwenza lokho izozithola isenkingeni enkulu ukunalena ebhekene nayo manje.“Asisekho isikhathi sokusinisa amahleza kwi-ANC. Sonke siyakubona lokho. Abantu bakhombisa ukuthi bazosikhipha ngomnyango uma siqhubeka kanje. Umyalezo owathunyelwa abantu ngesikhathi kunokhetho, ucacile. Abantu bathi yebo bayakuqonda ukuthi i-ANC inemigomo emihle. Into abantu abakhala ngayo ukuthi i-ANC iyadembesela, ayiyilandeli imigomo yayo emihle. “Uma ukhuluma nabantu uyabona ukuthi bayayazi imigomo ye-ANC, into nje abakhala ngayo ukuthi imigomo ayilandelwa. Manje ke kubalulekile ukuthi silungise isimo ngokushesha. Uma sehluleka ukulungisa isimo, sizolahlekelwa amandla.”Uthe enye yezinkinga ezikhona kwi-ANC ukungathathelwa izinyathelo kwabantu abenza okuphambene nomthetho.“Into ehlezi ishiwo abantu lapha ngaphandle ukuthi i-ANC ihlezi ikwazi ukubona ukuthi inkinga ikuphi, kodwa iyehluleka ukuthatha izinyathelo. Sonke siyavuma ukuthi manje uma kukhona abaphambana nomthetho noma abahlulwa ukwenza umsebenzi, kuzofanele bathathelwe izinyathelo. Asikwazi ukuthula sibuke umsebenzi ungenziwe. Silahlekelwe amandla ngenxa yokungazisukumeli izinkinga.”UGodlimpi uveze ukungena kwe-ANC ngaphansi kohulumeni wokubambisana angeke kuyishintshe imithetho kahulumeni evele ikhona.“Yonke imithetho kahulumeni ekhona njengamanje izoqhubeka nokusebenza. Imithetho okufanele yesekwe amaqembu esibambisene nawo ileyo ezoshaywa manje njengoba sekuphethe uhulumeni wokubambisana.”UGodlimpi uthe banethemba lokuthi wonke amadlelandawonye e-ANC azogcina eweseka uhulumeni wokubambisana.I-SACP isikusho kaningi ukuthi ayihambisani nokufakwa kwe-DA kuhulumeni wokubambisana.UGodlimpi uthe angeke bayivimbe i-SACP ekutheni igxeke lokho engahambisani nakho.I-lekgotla izophothulwa namhlanje.Izolo, kube namakhomishini abexoxa ngezihloko ezahlukene."
    },
    {
        "content": "ULAXAZE ukufaka isicelo sebheyili, ngenxa yolaka lwamalungu omphakathi, umakhenikha okuthiwa ungowokufika oboshelwe ukubulala ngesihluku umfelokazi nendodana yakhe okuvela ukuthi ubegoloza ukubabuyisela imali okwakuthengwe ngayo imoto eminyakeni edlule egcine ingafinyelelanga kubona, eDundee kuMasipala waseNdumeni, ngesonto eledlule.Umsolwa okuvele ukuthi ungowokudabuka ezweni elingaphandle, Isolezwe elithole ukuthi ubizwa ngo-Ali, kuthiwa uboshwe ngesonto eledlule emva kokubulawa ngesihluku kukaNkk Ntombifuthi Buthelezi nendodana yakhe uMnuz Mncedisi Buthelezi (20), izidumbu zabo ezatholwa zinamanxeba okudutshulwa, zigxivizwe emakhanda ngezinsimbi ezingamathuluzi okukhishwa ngawo izinjini zezimoto, zidindilize endaweni yokulungisa izimoto umsolwa asebenzela kuyo esedolobheni, eDundee. Indodakazi kaNkk Buthelezi kuthiwa yona isasesibhedlela emva kokuthi yakwazi ukuphunyuka ibaleke nenxeba lokudutshulwa, ngesikhathi umsolwa ehlasela unina nomfowabo. Umsolwa obevele eNkantolo yeMantshi yaseDundee okuthiwa beyigcwele phama amalungu omphakathi abebhikisha nangaphandle, uncamele ukungasifaki isicelo isebheyili, okuholele ekutheni imantshi inqume ukulihlehlisela uJulayi 15 kulo nyaka icala.Umakhelwane osondelene nomndeni wakwaButhelezi ongathandanga ukudalulwa, elandisa Isolezwe ngokwenzekile, uthe uNkk Buthelezi ubezihlalela nje nomndeni wakhe abewa evuka nawo njengoba ubesebenza umsebenzi ongatheni.“Ngikholwa ukuthi ngesikhathi kudlula emhlabeni ubaba wekhaya owayesebenza kwamasipala oshone eminyakeni edlule, enye imali umndeni wanquma ukuthenga ngayo imoto ku-Ali (umsolwa), kodwa wagcina engayidluliselanga kuwona ebika imbiba nebuzi ekubeni imali wayeseyithathile. Ngenxa yokuhamba kwesikhathi, ngesonto eledlule umndeni umfonelile usufuna ukuthi abuyise imali okungcono, nokuyilapho ebabizele lapho ehlala khona e-Forestdale, uma befika wabanxusa ukuthi bahambe naye baye lapho esebenzela khona endaweni yakhe esedolobheni,” usho kanje.Uthe ngokulandisa kwelungu lomndeni elisinde kubulawa abakwabo, umsolwa uxabane noNkk Buthelezi kubangwa ukuthi ubesegoloza ukukhokha imali, wadonsa isibhamu wamdubula. Uthe ngesikhathi indodana kamufi ibona kudutshulwa unina, izame ukusondela, umsolwa wadubula ebhekise ngakuyo ngaphambi kokuthi adubule nendodakazi kamufi ekwazile ukubaleka nenxeba ibhace ndawana thile emva kokuthi isibhamu somsolwa siphelelwe izinhlamvu.  Kuthiwa umsolwa ugxivize ikhanda likaNkk Buthelezi ngokusansimbi, ephindelela  emva kokuthi eqedele ngesando esendodana yakhe kubuka ilungu lomndeni ebelibhacile.Ikhansela kule ndawo, uMnuz Andile Nsibande, uthe lesi sigameko sishiye amalungu omphakathi eshaqekile.“Yisihluku esikhulu esingagcina sisusa uthuthuva emphakathini. Lokhu kungadweba isithombe esibi ngabantu bokufika okungadala udweshu kodwa ngoba uboshiwe siyethemba ukuthi ubulungiswa buzokwenzeka,” usho kanje.Uqinisekise ukuthi abagilwa bangcwatshwe ngempelasonto. Imizamo yokuthola okhulumela umndeni ayiphumelelanga njengoba izinombolo zocingo zingatholakalanga kwaze kwashaya isikhathi sokushicilela."
    },
    {
        "content": "UMHOLI we-EFF, uMnuz Julius Malema, usechithe isiphakamiso somholi weqembu Umkhonto weSizwe, uMnuz Jacob Zuma, sokuthi kumele amaqembu amancane ahlangane ngaphansi kwe-MK, ukufukula abamnyama.UMalema uthe kumele la maqembu ahlangane ngaphansi kweqembu eliholwa yintsha, ngoba umuntu omdala akukho asangakwenzela intsha. “Kubalulekile ukuthi amaqembu amnyama ahlangane, afukule abantu abamnyama. Kodwa kumele akwenze lokhu ngaphansi kweqembu eliholwa yintsha ngoba abantu abadala abanawo umbono ngokumele kwenzeke ngomuso. Asikwazi ukuholwa abantu abadala abavuka nsuku zonke babe nombono omusha befuna ukuzithola la bemi khona. Iqembu elingakwenza ngempumelelo lokhu yi-EFF,” kusho uMalema.Ukusho lokhu izolo, ekhuluma emngcwabeni kamama kasihlalo waleli qembu KwaZulu-Natal, uMnuz Mongezi Twala, oSizweni.UMalema uphefumule kanje emva kokuba uZuma enxenxe amaqembu amancane amnyama ngeledlule ukuthi kumele abubambane.“Amaqembu abamnyama kumele ahlangane ukuze kukhululwe abantu abamnyama. I-MK yisona sisombululo ezweni yingakho kumele sihlangane singamaqembu amnyama sisebenze ukufukula abantu bakithi,” kusho uZuma.UMalema utshele abebehambele lo mngcwabo ukuthi bankanise kulesi sifundazwe ukuzothola umnyombo wokwehlelwa wukwesekwa okhethweni lwangoMeyi nonyaka.Ufanise ukufika kwe-MK nesikhonyane esifike sabhincisela nxanye amaqembu ahlukene ikakhulu kulesi sifundazwe.“Sila ukuzothola ukuthi uZuma wenzeni ukuthola amavoti ethu. Sishaqekile ngokulahlekelwa wukwesekwa okhethweni, i-MK ifike yaba iTsunami. Usishaqisile umntomdala waseNkandla,” kusho uMalema.Ugxeke uhulumeni wokubambisana kwamaqembu wathi ngelinye ilanga siyovuka izwe lihambile.“Lo hulumeni akuwona owokubambisana, owe-DA ne-ANC. Ngelinye ilanga siyovuka ingasekho iKZN, ngoba amaBhunu awabufuni ubuholi bomdabu,” kusho uMalema.Unxuse abefundisi ukuthi bakhululeke i-EFF.“Izivuvaba zakamuva kwi-EFF azinganithusi kakhulu. Wonke amaqembu ayavivinywa,” kusho uMalema.Usho kanje kulandela ukulaxazwa kwe-EFF ngobeyiphini likamengameli uMnuz Floyd Shivambu, osenguMgqugquzeli kaZwelonke kwiMK.Namhlanje leli qembu lizohlanganisa umbiko wezinto ezivele emhlanganweni namagatsha ahlukene esifundazweni ngokwenzeke okhethweni.Lizobe selikhipha umkhombandlela ngokuzokwenzeka kodwa phambilini uMalema wakuveza ukuthi akekho owayazi ukuthi i-MK izocoboshisa kwasani okhethweni njengoba esiShayamthetho sesifundazwe leli qembu lilahlekelwe yizihlalo eziyisithupha, lisalelwe ezimbili vo. UNobhala Jikelele, uMnuz Marshall Dlamini, uveze ukuthi lilahlekelwe amavoti acela ku-300 000."
    },
    {
        "content": "UMHOLI we-EFF, uMnuz Julius Malema, uthi amaqembu aphikisayo kofanele akhohlwe ukuthi ayoke akhiphe i-ANC emandleni uma ehlulwe ukuguqisa le nhlangano ebusayo okhethweni oluzayo.UMalema uthe ukhetho lwangenyanga ezayo luyithuba lokugcina emaqenjini aphikisayo ukukhipha  i-ANC emandleni.Ukusho lokhu ngesikhathi enengxoxo nabezindaba, lapho ebekhuluma khona ngezithinta ukhetho.I-ANC izokuya okhethweni lwangoMeyi 29 kunemibiko eminingi yezinhlangano ezenza ucwaningo ethi izohlulwa okhethweni.UMalema uthe ukhetho oluzayo luzofika ngesikhathi esibi kwi-ANC.“I-ANC ayikho esimweni esihle, izinto ziyababhedela. Uma bephunyule kulokhu, angeke siphinde sibabambe. Leli yithuba elihle lokuthi sikhiphe i-ANC emandleni.“Ngo-1994 sasizitshela ukuthi senza into elungile ngesikhathi sivotela i-ANC. Lolu khetho lusinikeza ithuba lokulungisa amaphutha ethu, ” kusho uMalema.Uthe ukungenzi kahle kwe-ANC okhethweni kungaholela ekutheni le nhlangano ixoshe uMengameli uMnuz Cyril Ramaphosa.“Into nje engatakula uRamaphosa ukuthi bathole isibalo samavoti esifanayo nalesi abasithola ngokhetho olwedlule, noma bathole amavoti angcono.“Uma bengase bethole amavoti amancane, abantu  be-ANC bazofuna ukuthi inhlangano iholwe omunye umuntu.“I-ANC ihlose ukuthola amavoti angu-11 million noma ngaphezulu okhethweni oluzayo. Uma beke bathola amavoti angaphansi kuka-11 million, uRamaphosa uzokuba senkingeni.“Kwi-ANC bazoqala bazibuze ukuthi kungani kuzofanele aqhubeke nokuba umengameli ekubeni iqembu lingenzi kahle,”eshoUMalema uthe uRamaphosa uzokuba nezinkinga eziningi njengoba ethe nabo basambekele umkhusu.Uthe basafuna ukuthi uRamaphosa aphendule ngokugqekezwa kwepulazi lakhe iPhala phala.“Lolu daba lusazoqhubeka nokuba iphela endlebeni kuRamaphosa. “Phela kunecala elavulwa lapha. Silinde nje ukuthi banqabe ukumshushisa, sobe sesizishushisela yena. Angeke siphumule lolu daba lungakaxazululeki,” kuqhuba uMalema.Uqhubeke ngokuthi bavule izandla kuwo wonke amaqembu ezepolitiki afuna ukubambisana nabo emva kokhetho.Ubeke kanje:“Kunamaqembu anemigomo ecishe ifane neyethu, i-ATM, Azapo, MK ne-ANC. Empeleni sake saba nesivumelwano ne-ANC sokuthi sizothatha umhlaba ngaphandle kwesinxephezelo, kodwa babuye bangenwa amanzi emadolweni.”Uphinde wagxeka isinqumo senhlangano eyengamele ukhetho, i-Independent Electoral Commission (IEC), sokuphonsela inselelo isinqumo esivumela owayengumengameli uJacob Zuma sokuthi angenele ukhetho.UMalema uthe i-IEC ikhombisa ukuba nenkinga noZuma.“Empeleni lento ye-IEC inikeza uZuma ithuba lokuqhuba  umkhankaso wakhe. Ngaphandle kwezinkantolo kugcwala abantu beMK, uZuma afike akhankase,” kuphetha uMalema."
    },
    {
        "content": "Umholi we-EFF uMnuz Julius Malema uthe bangasebenzisana ne-ANC kuhulumeni wokubambisana ngoba le nhlangano ngeke isakhula ngokwezibaloUMalema uthe uKhongolose uzoqhubeka nokwehla njengoba njalo uma kunokhetho le nhlangano yehlelwa wukweseka.“I-ANC esingasebenzisana nayo kuhulumeni wokubambisana ngoba njengoba yehlelwa wukwesekwa, ngeke abaholi bayo bazikhukhumeze. Iqembu esizosebenza nalo sifuna libuyise umhlaba, kuvulwe imitholampilo ubusuku nemini kuphinde kuhlinzekwe ngamaqakelo mahhala,” kusho uMalema ekhuluma nabezindaba ekomkhulu lemiphumela yezokhetho eMidrand ngoMgqibelo.Uthe bayajabula ukuthi i-ANC ichuthwe amaphiko wathi ngisho ezinkundleni zokuxhumana abaholi bayo bathule du.Uveze ukuthi sebebonile ukuthi abantu abebebaseka KwaZulu-Natal, bekungabantu bomholi weqembu Umkhonto weSizwe, uMnuz Jacob Zuma.“Siyajabula ngoba sesiyazi ukuthi sesekwa ngobani eKZN. Bekungebona abantu bethu laba abebeseseka kodwa abantu abaduba i-ANC emuva kokususa uZuma. Kwakumele sibone ngesikhathi kuboshwa uZuma izibhelu ezasuka eKZN ukuthi lo muntu kukhona abamesekayo,” kusho uMalema.Uthe bazimisele ukusebenza neMK nasezifundazweni.Uchithe ukuthi i-EFF iyashabalala njengoba ilokhu yehlelwa wukwesekwa.“Ayifi i-EFF, ukuvumbuka kweMK ikhona okusiphuce amavoti. Iqembu elilahlekelwe kakhulu kulolu khetho yi-ANC, i-EFF iwinile. Siyakwamukela ukushawa.” Uveze ukuthi bayayamukela imiphumela yokhetho.“Asinamengameli kumanje okhona ezweni. Kwalo okhona manje akanaso isiqinisekiso ukuthi uzoba ngumengameli. Ngeke sifonele muntu thina, abasifunayo bazosishayela bona ucingo ukuze sixoxe.”UMalema uthe izembe lizogawula kulabo abavilaphile bangasebenza ngesikhathi sokhetho.“Sizolishintsha uhlu lwabaya ePhalamende nabaya eziShayamthetho ngoba kukhona abangenzanga lutho. Bazozihoxela bona ngoba ongasebenzanga akayi ePhalamende.” "
    },
    {
        "content": "UMHOLI we-EFF, uMnuz Julius Malema  uzimisele ngokutakula i-ANC uma ingase ingatholi amavoti anele ukuthi ibuse ngokuzimela okhethweni lwangenyanga ezayo.Nokho usizo lukaMalema luza nombandela oqinile i-ANC okofanele ihlangabezane nawo.UMalema uveze ukuthi uzofuna ukuthi i-ANC ibanikeze isikhundla esibalulekile kwikhabhinethi.Lokhu ukusho ngesikhathi enengxoxo ekhethekile nesiteshi somsakazo esizinze eGoli.Ongoti nezinhlangano ezenza ucwaningo ziveza ukuthi i-ANC ngeke ilunqobe ngamalengiso ukhetho oluzayo, izodinga ukubambisana namaqembu amancane ukuze ikwazi ukubuyela emandleni.UMalema uthe i-ANC angayibuyisela emandleni uma ingabanikeza isikhundla sikaNgqongqoshe wezeZimali.“Ngizimisele ukuthatha amavoti e-EFF ngiwanikeze i-ANC uma ihlulwa ukuthola amavoti anele ukuthi ibuse ngokuzimela. Ngiyobabekela umbandela owodwa nje vo, ukuthi baqoke uMnuz Floyd Shivambu (oyiphini likamengameli kwi-EFF) esikhundleni sikaNgqongqoshe wezeZimali.”UMalema uthe uma benganikwa lesi sikhundla kuyobe basikelwe iqatha elinonile.“Phela i-ANC neDA bangonontandakubukwa, abakwazi ukuhlukanisa phakathi kwesikhundla esikunikeza amandla okwenza izinto nesikwenza unontandakubukwa.“Yingakho ngisho komasipala esibusa ngokubambisana kubo singasijahi isikhundla sobumeya.“Thina siyaye sifike sithi asinendaba nokuthi ubani imeya, thina sifuna ukuthi amakhansela ethu abe osihlalo bamakomiti. Imeya ayenzi lutho, osihlalo bamakomiti yibona abahambisa intuthuko.“Imeya iqhamuka isizosika amaribhini (mhla kwethulwa ngokusemthethweni izinhlelo zentuthuko). Iqiniso ukuthi zonke lezi zinhlelo ezisuke zethulwa imeya zisuke zenziwe osihlalo bamakomiti,” kusho uMalemaUthe uyazi ukuthi ngeke kube lula ukuthi i-ANC ibanike lesi sikhundla ngenxa yokubaluleka kwaso.“Phela uma singathola lesi sikhundla ngabe ziphelile izinkinga ezibhekene nabantu baseNingizimu Afrika. Imali eningi ingaya ekwelekeleleni abahlwempu. Kungaphela ukuthi lo mnyango ubanjwe ngobhongwane izinjinga zaseStellenbosch,” kuqhuba uMalema.Uthe ngeke afune ukuba iphini likamengameli uma bebambisana ne-ANC.“Angeke ngilunge lapha. Indlela engikhuthele ngayo ngingagcina sengigqama ngidlule umengameli.“Ngisho unganginikeza isikhundla sokuba ungqongqoshe womnyango onganakiwe, ngingagqama ngidlule umengameli.“Ngale kwalokho vele ngeke banginike lesi sikhundla ngoba bayangizonda. Abantu abangizondayo ilaba engakhula nabo,” esho.Umshado we-EFF ne-ANC komasipala bakuleli okubalwa kubo iTheku ne-Ekurhuleni, awuhambi kahle."
    },
    {
        "content": "KUPHUPHUMA injabulo nothando luvutha bhe kumlandeli wezemidlalo wokuqina kuleli, uMama Joy Chauke. Le ntokazi ilokhu izinameke njalo izithombe inesoka layo eyalithola eFrance esilethe igama likaPapa Joy.Naye uPapa Joy kucacile ukuthi uzitholele umakoti ngempela kule ntokazi njengoba eseyethule nasemndenini wakhe. Ezithombeni azinamekile kuvela nalapho uMama Joy esekhishini nomamezala wakhe.Uveze ukuthi uninazala umamukele ngenhle indandatho yegolide, okusho ukuthi \"uyamamukela njengomakoti kaPapa Joy“.Useqede nokuqagela kubantu abebezibuza beziphendula ukuthi uhanjiswe wubani ukuya eFrance, njengoba kunemidlalo yama-Olympic.“Zonke izindleko zokuya eParis zikhokhelwe wuPapa Joy... uthando luyavutha bhe,” kusho uMama Joy kweminye yemibhalo ayinameke kwi-X.Ekuqaleni kwaleli sonto, uMama Joy ufake izithombe ekhasini lakhe khona kwi-X, zihambisana nombhalo obuthi “ngisendleleni ngiya eFrance”.Abanye abantu bebezibuza ukuthi ngabe wubani okhokhele izindleko zohambo lwakhe, ikakhulu ngoba kuyaziwa ukuthi uNgqongqoshe omusha wezeMidlalo kuleli, uGayton McKenzie usanda kuvala ukukhokhela izindleko zabalandeli bezemidlalo abahambela imidlalo esuke idlalelwa kwamanye amazwe, ekhala ngokuthi kumoshwa imali engabe isiza kwezinye izinto.Kweminye yemibhalo yakhe, uMama Joy uthe: “Ngiyabonga kakhulu ngothando lwakho Papa Joy. Emva kokuba sematheni eNingizimu Afrika, bengiludinga lolu hambo lokuya eFrance.”Uthe njengamanje uwumlandeli oqavile kaPapa Joy olokhu embusisa njalo ngezidlo ezimnandi, emtetemukisa nasezindaweni ezinezinto ezikhala kahle.Kwesinye sezithombe kuvela isipho asithengelwe yisoka lakhe, futhi ufake kaningi izithombe lapho eshuthe khona nalo behambela izindawo ezehlukene kwelinye lamadolobha aseFrance, iLille.Ufake nama-vidieo enomamezala wakhe kubonakala ukuthi kujatshulwe. Nendandatho athe wamukelwe ngayo emzini, uyivezile kwezinye zezithombe. Ukugcizelele nokuthi indandatho isho ukuthi kuzokikizwa maduze eFrance naseNingizimu Afrika."
    },
    {
        "content": "BAZOGQUNYWA esitokisini umama kaJoshlin Smith osekuphele amasonto amathathu alahleka, isoka lakhe nomngani wakhe.URacquel Chantel Smith nesoka lakhe uJacques Rowhan Appolis kanye nomngani weSteveno Van Rhyn babuyele enkantolo yeMantshi eVredenburg lapho bekulindeleke khona ukuthi bcele khona ibheyili.Laba bobathathu baveze ukuthi abaqhubeki nemizamo yokuthola ibheyili.FUNDA NGALOLU DABA: Unina wentombazane nesoka kwelokunyamalala kwenganeUmsolwa wesine uPhumza Sigaqa udedelwe yinkantolo ngemuva kokuthi uMbuso uveze ukuthi ukuqhubeka kophenyo kuveze ukuthi abukho ubufakazi obanele ukuthi kungaqhutshekwa naye.Ngemuva kokuthi abasolwa bashalazele ibheyili, uMbuso ucele ukuba icala lihlehle njengoba abaphenyi becala besaqhubeka nomsebenzi.“Kusadingeka ukuthi abaphenyi baqhubeke nokuthatha izitatimende zofakazi kuhlaziywe nolwazi oluthathwe kumaselula abasolwa,” kusho u okhulumela iNPA.Abasolwa abathathu babhekene namacala okushushumbisa umuntu ngenhloso yokumdayisa nokuthumba. UMbuso uthe kungahle kwengezwe amanye amacala njengoba uphenyo lusaqhubeka.icala lihlehliselwe umhla ka 13 Meyi nonyaka."
    },
    {
        "content": "Owesifazane waseThekwini ufuna ubulunigiswa ngemuva kwezinsolo zokuthi indodakazi yakhe enonyaka idlwengulwe esikhungweni esigada izingane emini eNewlands East, eThekwini.Njengamanje kusolwa umyeni womnikazi walesi sikhungo ngalesi sigameko.Kuthiwa isigameko senzeke ngesikhathi ezinye izingane esikhungweni zithathwe zayofundiswa ukubhukuda, ingane yasala ngoba ingakafundiswa ukuziyela endlini encane.Ekhuluma nephephandaba elinguzakwabo neSolezwe, i-IOL, lona wesifazane, uthe amaphoyisa awakambophi umsolwa yize evule ecala.Uveze nokuthi kunabanye asebephumele obala ngezinsolo ezifanayo.Ngokwalona wesifazane ongeke adalulwe ukuze kuvikelwe ingane, ubone ingane ivuvukele futhi ibomvu ngasesithweni sayo sangasese ngesikhathi eyigeza.“Uthe isitho sakhe sangasese sibuhlungu ngase ngicabanga ukuthi uqubulwa yinabukeni ngoba linakho ukumenza njalo. Ngesikhathi sengimgeza ngihlolile ngabona ukuthi isitho sakhe sivuvukele futhi sibomvu.“Bekunokusikeka, ngase ngimuyisa esibhedlela. Udokotela uthe yigciwane ngangenama ngalokho. Ngimuse komunye udokotela wathi ubona sengathi kunezinkomba zokuhlukumezeka,” kusho lona wesifazane.Uthe ube esefonelwa ngamaphoyisa aseNewlands East emcela ukuthi afike esiteshini.“Ngifake ezinkundleni zokuxhumana ngesigameko ngase ngiya esiteshini samaphoyisa. Ngiye esiteshini, usonhlalakahle wakhuluma nami. ”Ngitshelwe ukuthi bazongibopha bathathe ingane yami ngoba angenzanga izinto ngendlela efanele,” esho.Uthe uhambise ingane esibhedlela iMahatma Ghandhi lapho udokotela ethe idlwenguliwe.I-IOL iwabonile amaphepha kadokotela axoxa indaba eshaqisayo.Okhulumela amaphoyisa KwaZulu-Natal uThenjiswa Ngcobo ukuqinisekisile ukuthi kuvulwe icala.“Amaphoyisa aseNewlands East avule icala lokudlwengulwa ngemuva kwesigameko lapho ingane yentombazane enonyaka, kusolwa ukuthi idlwengulwe ngoMsombuluko, ngoMeyi 6.”Uthe kusaphenywa."
    },
    {
        "content": "USIHLALO we-ANC ukhale ngepolitiki yobuhlanga asola ukuthi idlalwa uMkhonto weSizwe (MK) ukuwola amavoti KwaZulu-Natal.UMnuz Gwede Mantashe uphawule kanje eMidrand, eGoli ngoLwesine emini eqeda kutheleka esikhungweni semiphumela yokhetho.Ubekade ebuzwe intatheli yeziko lezindaba kwa-eNCA mayelana nemiphumela yokhetho yesikhashana ekhomba ukwehla kukaKhongolose eKZN kwadlondlobala i-MK eqengqeleza phambili.“Uma umonakalo omkhulu uKwaZulu-Natal lokho kusho into ehlukile. Ukhomba ipolitiki yobuhlanga yamaZulu okungamele sizikhathaze ngayo. Lolu wuhlobo lwepolitiki olusibuyisela emuva futhi oselaphelelwa isikhathi,” kusho uMantashe.UManatashe uthe okwenzeka eKZN akumkhathazi uma kuwukuthi kunjengoba echaza.Nosihlalo we-Federal Council kwiDA, uNkk Helen Zille uhambe emazwini kaMantashe esola iMK ngepolitiki ehambisana nobuhlanga.Udalule ukuthi isizwe samaZulu singesikhulu futhi esinamandla wathi imiphumela yokhetho ikhombisa ukudlondlobala kweMK eKZN, eMpumalanga nasezingxenyeni zaseGauteng.Ukhale ngobubi balolu hlobo wepolitiki wathi abantu ababe besayibheka imigomo nezisekelo okwakhelwe kuzona iqembu bagxila ekutheni iqembu liphethwe umuntu wohlanga olufana nolwakhe.IMK ithi ibheke phambili ukulungisa umonakalo osuwenzekile kulelizwe nesikhathi  esimoshekile. Ithi okunye ehlose ukukwenza, ukutholela abantu imisebenzi ukuze babuyelwe isithunzi nobuntu babo.Leli qembu lithi liphokophelele ukufukula osomabhizinisi abasathuthuka."
    },
    {
        "content": "MININGI imidlalo esikhiqiziwe nezincwadi ezabhalwa ukulandisa ngamaqhawe aseNingizimu Afrika, aphilayo nangasekho, kubalwa nombumbi wesizwe samaZulu, iNkosi uShaka kaSenzangakhona Zulu.Nakuba kunjalo kodwa lokho akwanele kusomabhizinisi futhi ongumbhali uManzini Zungu, okholwa wukuthi kusekuningi okudinga ukwenziwa ukuqhakambisa amakhosi akuleli zwe.Yingaleso sizathu unqume ukuhumusha umdlalo awukhiqiza eminyakeni emine edlule, othi Shaka iNkosi Yamakhosi, wawenza incwadi ayethule ngesonto elidlule, ukuzama ukuqhubeka aqhakambise ubuqhawe beLembe eleqa amanye ngokukhalipha.“Ngiyazi ukuthi sesikhulume futhi senza okuningi ukuzama ukuxoxa umlando kaShaka kodwa ngibona kungakeneli ikakhulu ngoba isikhathi esiningi kwenziwa ngabantu bakwezinye izizwe abangawazi futhi abangawuqondi umlando wethu, okwenza bawuhlanekezele futhi baveze nezinto ezingelona iqiniso ngamaqhawe akithi,” kusho uManzini exoxa neSolezwe.Eqhuba, uthe kule ncwadi kuzogqama ububele nobuhle bomuntu uShaka ayewuyena, hhayi njengoba abanye babenza ukumveza ewumuntu owuphumasilwe. Uthe: “Kule ncwadi kugqama izinto ezingaziwa ngabaningi njengokuthi uShaka wayeyisoka futhi ewumculi, owayengavelela kakhulu kwezobuciko ukube wayephile esikhathini samanje.”Uveze nokuthi le ncwadi, esiqalile ukudayisa ezitolo ezahlukene ezidayisa izincwadi ezweni lonke, iyatholakala nange-audio ukwenza kube lula kwabangakwazi ukufunda futhi seziqalile izinhlelo zokwenza ukuthi itholakale ngazo zonke izilimi zakuleli zwe, njengoba isatholakala ngesiZulu nesiNgisi kuphela okwamanje.“Ngijabule kakhulu ngokubambisana ne-UJ (University of Johannesburg) ukufeza umbono wami ozosiza nabezizukulwane ezizayo ngolwazi,” kusho uManzini osebenza ophikweni lwabacwaningi khona e-UJ."
    },
    {
        "content": "UNgqongqoshe wezokuVikela uNkk Thandi Modise uthi usacabanga ngesicelo sobenguSomlomo wePhalamende uNkk Nosiviwe Mapisa-Nqakula sokuthi umnyango wakhe ukhokhele izindleko zabameli emacaleni abhekene nawo.UMapisa-Nqakula osule njengosomlomo emasontweni amabili, uthweswe amacala angu-12 athinta inkohlakalo nokushushumbisa imali.Ubuye asolwe ngokwamukela intshontsho komunye wosonkontileka owayethole ithenda eMnyangweni wezokuVikela  ngesikhathi esanguNgqongqoshe kulo mnyango.Ungaphandle ngebheyili ka-R50 000 ayinikwa yiNkantolo yasePitoli, icala lakhe lahlehliselwa uJuni 4.UModise uthe uthole isicelo kuMapisa-Nqakula ngoLwesihlanu sokuthi ufuna umnyango umlekelele ngezindleko zabameli emacaleni akhe.Uthe isicelo singene ehhovisi lenhloko yezomthetho embuthweni wezokuvikela iSouth African Defence Force, uMajor General Eric Mnisi.Kuthiwa uMnisi uvele wasisukumela ngaphandle kokwazisa ungqongqoshe noma unobhala wezokuvikela uDkt Thobekile Gamede ongomunye wabantu abengamele umnyango, ikakhulukazi ezintweni ezithinta imali.“Isenzo sikaGeneral Mnisi sokwengamela lolu daba ngaphandle kokulandela imigudu efanele sifana nokungabahloniphi abaholi eMnyangweni wezokuVikela,” kusho isitatimende.“Sengiyalele uNobhala wezokuVikela uDkt Gamede ukuthi abheke isenzo sikaGeneral Mnisi ngasohlangothini lokulandela imigudu ngoba kunemigudu okumele ilandelwe uma kunezicelo ezinje,” kusho uModise.Uthe usacabanga ngesicelo futhi uzolandela umthetho ngenhloso yokuvikela imali yabakhokhi bentela."
    },
    {
        "content": "IBAMBA likaMengameli uMnuz Paul Mashatile, lihlabe ikhwelo emphakathini ukuthi ungazishayi indiva izexwayiso ezikhishelwa isizwe ngemvula noma ukukhithika kwezulu okungase kubekhona ukuze kuvikwe izinhlekelele.UMashatile uthe le miyalelo isiza ekutheni kuhlelwe izinto abantu bangabi sengozini.Uzwakalise ukuzwelana nabantu abakhahlanyezwe wukukhithika kwezulu ngempelasonto, okuvale thaqa ukuhamba kwezimoto emgwaqweni omkhulu uN3 eHarrismith. Abantu bachithe izinsuku bebhajwe kuN3 kungahambeki ngenxa yeqhwa. Iqhwa lihlasele nase-Eastern Cape naKwaZulu-Natal.Isimo sezulu sikhiphe izidumbu, kwezinye izindawo sibhidlize izindlu zabantu. “Kubalulekile ukuthi zilalelwe izinhlangano ezikhipha izexwayiso ngesimo sezulu ngaphambi kokuba singene ezimotweni. Kumanje amathimba ahlanganisa izinhlaka ezehlukene asami ngomumo ukusiza uma kunesimo sezulu esizokhahlameza abantu.”Uzwelane nabantu abakhahlamezekile nabashonelwe izihlobo ngalesi sikhathi.“Isimo sezulu ebesikhona sikhahlameze nezindawo zamagugu ezwe. Sibonga ongqongqoshe abahlukene okubalwa owamaPhoyisa nowezokuBusa ngokuBambisana neziNdaba zoMdabu, ngokusheshe bahlanganise izinhlaka basize abantu abebesenkingeni,” kusho uMashatile izolo ethula inkulumo emgubheni wosuku lwamagugu enkundleni yemidlalo iMeqheleng, eFicksburg eFree State.Uthe ukuguquka kwesimo sezulu yinto okumele siphile nayo siyizwe.“Isimo sezulu sishintshe kakhulu ngoba sekwenzeka izinto ezingakaze zenzeke phambilini. Kubalulekile ukuthi sitshale imali ebuchwephesheni besimanje obuzokwenza ukuthi sikwazi ukusheshe sibone inhlekelele siyivimbe ingakenzeki,” kusho uMashatile.UMashatile usho lokhu nje bekunemvunge ezinkundleni zokuxhumana kukhona abakhala ngokuthi abaziswanga kusenesikhathi ngokuthi lingase likhithike bese kudaleka umonakalo.Abanye bebekuveza ukuthi kusuka ngeledlule ubulokhu usatshalaliswa umyalezo wokuthi isimo sezulu sizoshintsha sibe sibi kakhulu kube neqhwa.Nohulumeni wesifundazwe uzikhiphile izexwayiso kusuka ngeledlule lapho ubuveza ukuthi izinhlaka ezisiza uma kunezinhlekelele zimi ngomumo. "
    },
    {
        "content": "UTHEMBISE ukuthi kuzophela lo nyaka isixazululekile inkinga yokucishwa kukagesi, oyiPhini likamengameli wezwe uMnuz Paul Mashatile.UMashatile uthe akakhulunyiswa ngukuthi kuzoba nokhetho futhi akakhankasi kodwa le nkinga bazimisele ukuyiqeda ngoba ikhahlameza umphakathi.Ethula inkulumo ngesikhathi kunesifundo ngeminyaka engu-30 izwe lakhululeka eNyuvesi iJohannesburg izolo, ubalule ukuthi kuningi okwenziwe nguhulumeni kusuka ngo-1994.“Ngifuna ukuniqinisekisa ukuthi kunezinhlelo esizisebenza ngokushesha zokuthi siqede ngenkinga kagesi kuleli. Ngiyazi aningikholwa, futhi nicabanga ukuthi ngiyakhankasa kodwa akunjalo. Yingakho ngithi ngeke iqedwe ngaphambi kokhetho kodwa izoqedwa ekupheleni kwalo nyaka.” Uthe uma isiqediwe le nkinga ungqongqoshe kagesi uzobe esehlelela ingomuso.“Abanye bamuzwa ethi emuva kokuqeda ngale nkinga uzobe esewuphothulile umsebenzi wakhe. Ngimtshele ukuthi emuva kokuqeda ngale nkinga kumele ahlelele eminye iminyaka engu-10 ukuthi singaphinde sibe nenkinga efanayo,” kusho uMashatile.Uthe kumele kwakhiwe ezinye iziphehli zikagesi bese kusetshenziswa negesi ukuphehla ugesi.Uthe balubheke ngabomvu ukhetho lukazwelonke olungoMeyi 29.\"Ukhetho olubaluleke kakhulu kuleli njengoba emaningi amaqembu angenele ukhetho, kanjalo nalabo abazozimela. Ngiyayithemba i-ANC ukuthi izokwenzakahle okhethweni. Asithuki ukuthi maningi amaqembu angenele ukhetho ngenxa yokuqina kwentando yabantu kuleli.“Uthe mkhulu umsebenzi owenziwe nguhulumeni emikhakheni ehlukene okubalwa ezokuthutha, ezolimo ezemfundo neminye.“Kuthuthukiswe ingqalasizinda kwabekwa uR21.4 billion, wokuphucula umnotho. Sinxenxa intsha nabesifazane ukuthi babe yingxenye yezinhlelo zokuthi amabhizinisi abo ahlomule.” Uthe uhulumeni uyisukumele nenkinga yamanzi.“UMengameli uqoke ithimba elizobhekana nale nkinga ngoba iyaphuthuma. Kubalulekile ukuthi abantu bakithi bathole ilungelo labo okungamanzi okuphuza ahlanzekile.” Khonamanjalo uNgqongqoshe ehhovisi likamengameli uNksz Khumbudzo Ntshavheni, uthe umnotho usukhule kakhulu uma uqhathaniswa nango-1994.Ekhuluma ngesikhathi kwethulwa inyanga yenkululeko neminyaka engu-30 izwe lakhululeka, uthe imali eqoqwe ngentela kuleli inyuke isuka kuR143 billion ngo-1996, yaya kuR2.1 trillion ngonyaka odlule.Ubalule nezinhlelo eziningi ezithuthukise umphakathi okubalwa ukuxhaswa kwezitshudeni ngemali yokufunda ezikhungweni zemfundo ephakeme iNSFAS, abafundi abadla nsuku zonke ezikoleni kanjalo nosizo lwezempilo."
    },
    {
        "content": "IPHINI likaMengameli wezwe, uMnuz Paul Mashatile, lithembise ukuthi sizoqhubeka nokufukula izitshudeni ezintulayo isikhwama esixhasa ngemali yokufunda ezikhungweni zemfundo ephakeme, iNational Students’ Financial Aid Scheme (NSFAS).UMashatile uveze ukuthi ngeke siguqulwe lesi sikhwama senziwe enye into njengoba inhlangano emele imikhandlu yezitshudeni emanyuvesi, iSouth African Union of Students’ (SAUS), yanxusa uhulumeni othathe izintambo ukuthi ungasiguquli lesi sikhwama sigcine sesibolekisa ngemali yokufunda njengoba manje sikwenza kokubili - sibolekisa ngemali siphinde sihlinzeke ngemifundaze kwabantulayo. “Uhulumeni uyazazi izinselelo ezibhekene neNSFAS, ezenze izitshudeni eziningi zasala dengwane. Siyazilungisa lezi zinkinga ngoba lesi sikhwama sizoqhubeka nokufukula izitshudeni ezintulayo,” kusho uMashatile.Uphefumule kanje ngesikhathi kugujwa usuku lwentsha ePolokwane, eLimpopo, ngempelasonto.UMashatile usho lokhu nje kulandela ukukhathazeka ngohulumeni wobumbano ohlanganisa amaqembu ahlukene okuyi-ANC, DA, IFP, Patriotic Alliance neGood.Ukukhathazeka kwezitshudeni kuqubuke emva kokuba iDA ingelinye lamaqembu afuna siguqulwe lesi sikhwama sibolekise ngemali kunokukhipha imifundaze.ISAUS yaveza ukukhathazeka ngokuthi akumele sithintwe lesi sikhwama noma kuthiwa kungena ungqongqoshe welinye iqembu eMnyangweni weMfundo ePhakeme nokuQeqesha. UMashatile uphinde waveza ukuthi uhulumeni wobumbano uzogxila ezintweni ezithinta intsha kanjalo nokwakha amathuba emisebenzi.“Siwuhulumeni sifuna ukubona abantu abasha bengena bethi shi  kwezithinta umnotho. Sifuna banqume ngempilo yabo njengoba ungeke ukhule umnotho ngaphandle kokuqasha intsha.” Ubalule ukuthi ngaphansi kukamengameli omusha, uMnuz Cyril Ramaphosa, izinselelo ezibhekene nentsha zizoqhubeka zibe seqhulwini lwezinto uhulumeni azozisukumela.“Kule minyaka emihlanu ezayo uhulumeni uzogxila ekuhlinzekeni intsha ngamakhono. Zizoqhubeka izinhlelo zokwakha amathuba emisebenzi,” usho kanje. UMashatile udalule ukuthi ngeke izwe liye phambili ngaphandle kwentsha yakuleli okuyiyona eningi. Intsha ihlala ikhalaza ngokunqaba kwamathuba emisebenzi okuyisihlava esibhekene nelakuleli.NgokweStatistics SA, izinga lokungasebenzi kuleli limi ku-32.9% kanti elokungasebenzi kwentsha kuleli liphezulu kakhulu njengoba lingu-59.7%."
    },
    {
        "content": "UMASIPALA weTheku usuqashe amalungu omphakathi waseBuffelsdraai, eVerulam, angu-185 ukwenza umsebenzi wokongiwa kwamahlathi endaweni eyakhele indawo yokulahla udoti.Lokhu kuvezwe yiMeya yeTheku, uMnuz Mxolisi Kaunda, ngoMgqibelo, ngesikhathi ibize umhlangano nomphakathi wakule ndawo.Inhloso yomhlangano bekuwukuzowazisa ngenqubekela phambili ngezinhlelo ezamenyezelwa nyakenye, kulandela udlame phakathi kwawo nonogada abagade endawweni.Kulolo dlame olwaba ngoJulayi nyakenye, onogada basolwa ngokudubula uMnuz Njabulo Mbonambi (27) wasoSindisweni wafa. Kwathiwa wadutshulwa ngezinhlamvu zangempela esifubeni, washonela endaweni yesigameko.Kwabikwa ukulimala kwabevile ku-16 abaphuthinyiswa esibhedlela. Bonke abagilwa babengabantu ababezicoshela udoti kule ndawo ngenhloso yokuziphilisa. UKaunda ekhuluma nomphakathi obugcwele phama itende, uthe iminyango eyahlukene yomasipala isatshalaliswe kule ndawo ukuthi isungule izinhlelo ezizokwenza ngcono impilo yabantu.“Bangu-185 asebenikwe umsebenzi ohlelweni lokongiwa kwamahlathi akhele indawo iBuffelsdraai kanjalo nendawo yokulahla udoti,” kusho uKaunda.Uqhube wathi ingu-30 imifelandawonye yamabhizinisi esibhalisiwe kusuka ngalesiya sikhathi kuze kube yimanje.UKaunda uveze nokuthi inqwaba yemilutha yezidakamizwa ingaphansi kohlelo lokuhlunyeleliswa.“Abanye babo sebesiziwe ngokuphelele, base beyohlanganiswa nemindeni yabo,” kuchaza uKanda.Uqhube wathi bazimisele ngokusiza intsha ebisicwile ezidakamizweni ukuthi ithole amathuba omsebenzi ukuze ingaphindeli ekusebenziseni izidakamizwa.“Ngokusebenzisana nama-SETA’s, sizobafaka ezinhlelweni zokuqeqeshelwa i-carpentry, plumbing, ne-brick laying,” kusho uKaunda.Olunye usizo athe lulethelwe umphakathi waseBuffelsdraai, olokubhalisela omazisi, kulabo abangakaze babenabo.Uphinde waveza ukuthi useqokiwe usonkontileka ozokwenza umsebenzi wokwakha isiphehlimanzi sasoGunjini, esizolekelela izinkinga zamanzi.Uphinde wagcizelela ukuthi kuyingozi kubantu ukuya endaweni yokulahla udoti.Le ndawo namanje isavaliwe kulabo abafuna ukuzicoshela udoti. Lesi sinqumo sathathwa umasipala kulandela izidubedube zokubulawa komuntu owayezozicoshela udoti ngoJulayi nyakenye."
    },
    {
        "content": "NKOSIKHONA CELEIMEYA yesiFunda iLembe, uMnuz Thobani Shandu yethule ngokusemthethweni uhlelo lokulwa nokugxaza kwamanzi ezingxenyeni ezahlukene zakule ndawo.Lokhu ikwenze izolo ngesikhathi iseDarnela kuWard 2, nokuyilapho ifike yethula khona o-plumber okuyibona abazobhekelela amanzi agxazayo.Ithe sekumosheke imali elinganiselwa kwizigidi eziyikhulu ngenxa yale ngwadla. \"Uma singayisukumeli le nkinga izodala ukuthi siqhubeke nokuthi silahlekelwe yimali,'' usho kanje.Uthe bazibophezele ekutheni benze konke okusemandleni ukuqinisekisa ukuthi iyaxazululwa inkinga yokugxaza kwamanzi ezindaweni ezahlukene zeLembe.Uveze ukuthi abasebenzi bakamasipala bazofundiswa nangezindlela ezahlukene ezingasetshenziselwa ukuqinisekisa ukongiwa kwamanzi.UShandu uthe kumqoka kakhulu ukuthi amanzi asetshenziswe ngobuhlakani ukuze ezokongiwa. \"Amanzi ayisidingo esingatholakali kalula futhi esibizayo. Uma singawanakekeli namuhla, isizukulwane sethu esizayo siyobe singenalutho. Uma songa amanzi songa nemali,'' usho kanje.Ukhumbuze amalungu omphakathi ngokubaluleka kokongiwa kwamanzi. Uthe kuhle umphakathi uzijwayeze ukunciphisa amanzi owasebenzisa nsuku zonke. Ubaphonsele inselelo yokuthi mababhukule benze isiqiniseko sokuthi bayabika njalo uma kukhona ukugxaza kwamanzi abakubonayo, kwazise kusuke kuzodla izigidi uma kwenzeke isikhathi eside.Ikhansela lakule ndawo uMnuz Nkosinathi Ngema uthe kuyabathokozisa ukuthi iLembe liyayisukumela ingwadla yokugxaza kwamanzi kule ndawo.Amalungu omphakathi akushayele elikhulu ihlombe ukwethulwa kwalolu hlelo. Azwakalise ukukhathazeka ngendlela amanzi agxaza ngakhona kule ndawo.UMnuz Nhlanhla Buthelezi oyilungu lomphakathi uthe kuyajabulisa kakhulu ukubona umasipala ukusukumela ukugxaza kwamanzi.Uthe kwesinye isikhathi agxaza kuze kufike ekutheni  umgwaqo ugcine sewumanzi okuyinto athe ibibakhathaza kakhulu.\"Siyethemba ukuthi njengoba sekukhona umasipala nje uzobhekana nale nkinga izoke iphele ngoba yona isikhathazile,''usho kanje."
    },
    {
        "content": "USEMBHIDLANGWENI wokufukula osomabhizinisi abancane uMasipala waseMnambithi, i-Alfred Duma.Lokhu kuvezwe yiMeya yakule ndawo, uKhansela Zama Sibisi ngesikhathi enikezela ngezinsiza ezahlukene kosomabhizinisi abasafufusa. Balinganiselwa ku-100 sebe bonke osomabhizinisi ebehlukene abathole usizo oluvela kulo masipala.Osomabhzinisi ebebelekelelwa basemikhakheni ehlukene, okungabalimi, abathungayo, abadayisa ukudla emgwaqweni nabanye.\"Siyakholelwa kakhulu ekutheni kumele kube khona okuthile esikwenzela osomabhizinisi bakithi ikakhulu abasafufusa. Sifisa ukubabona bedlondlobala,'' usho kanje uNksz Sibisi.Abadayisa ukudla banikezwe amabhodwe nezitofu zokupheka. Abathungayo bahlomula ngemishini yokuthunga yeqophelo eliphezulu.Abadayisa emgwaqweni banikelelwe ngezindlu abazozisebenzisa ukuze benganethwa yimvula noma bashiswe yilanga.Imeya ithe akumele banyundelwe osomabhizinisi abancane ngoba baklama indima enkulu ekufukulweni komnotho wedolobha.UNksz Sibisi uveze ukuthi bazimisele ngokwenza konke okusemandleni ukuqinisekisa ukuthi bayathuthukiswa osomabhizinisi abancane.''Sifuna ukubona osomabhizinisi bethu abancane bethuthuka kuze kufinyelele kwisigaba sokuthi nabo bagcine sebeqashe abanye abantu,'' usho kanje.Uveze ukuthi basebenzise imali eningi ukufezekisa lolu hlelo ngoba bekholelwa kosomabhizinisi abancane.UNksz Nomalanga Ngubane onebhizinisi lokuthunga onikezwe imishini embili uthe bajabule kakhulu ngokuhlomula ngosizo kumasipala.\"Ngijabule kakhulu ukuthi lokhu ababekade besithembise khona ekuqaleni basigcinile ngampela isethembiso sabo,'' usho kanje.UMnuz Msawakhe Zindela onikelelwe indlu azosebenzela kuyona edolobheni uthe kungathi uyaphupha ulele kusazothiwa akaphaphame.\"Namanje angikakholwa ukuthi lento yenzekile ngampela,'' usho kanje.UNksz Sibisi uthe lusatshalaliswe ezingxenyeni ezahlukene zaseMnambithi.\"Lolu hlelo luhanjiswa kuwona wonke ama-ward ethu akhona lapha eMnambithi,'' usho kanje.Uveze ukuthi kunezinhlelo ezinye abanazo ezimayelana nokuhanjiswa kwentuthuko kubantu bakule ndawo ezifaka phakathi ukuvulwa kwamahholo amasha ezindaweni ezahlukene."
    },
    {
        "content": "NKOSIKHONA CELEUMasipala waseNkosi Mtubatuba usuqale uhlelo lokuthi iziphathimandla zawo zihambele kuzo zonke izindawo okwenziwa kuzo imisebenzi kamasipala ngenhloso yokuqinisekisa ukuthi konke kuhamba kahle nomsebenzi uqedwa ngesikhathi.Lokhu kuvezwe yiMeya yawo, uMnuz Mxolisi Mthethwa ngesikhathi eqala umkhankaso wokuhambela izinhlelo ezehlukene zomphakathi owakhele lo masipala.UMthethwa uthe ukuze intuthuko isheshe ifike emphakathini, babone kubalulekile ukuthi basukume bangahlali emahhovisi, baye ngqo lapho kusetshenzwa khona. Ukholwa wukuthi lokhu kuzosiza nasekutheni kungabi nezinhlelo ezidonsa isikhathi eside ezingapheli.Ubehambisana  neMenenja yakulo masipala, uMnuz Thamsanqa Xulu bahlola nokwakhiwa kwenkundla yezemidlalo eNkombose. Le nkundla izodla uR13 million.“Sifuna ukuthi uma kunenkinga engaholela ekutheni umsebenzi uhambe ngonyawo lonwabu, sisheshe sazi. Ukuziyela mathupha kuyasiza ngoba sifike sithole umbiko ogcwele nathi sizobonele ngawethu, singatshelwa nje sihlezi emahhovisi,” kugcizelela imeya.Ithe kubajabulisile ukuthi ukwakhiwa kwale nkundla kuhamba kahle futhi kubukeka yonke into izophothulwa ngesikhathi esibekiwe.Ngaphandle kwalokhu, uMthethwa uthe uzibonele yena ukuthi ngempela amalungu omphakathi awatholile amathuba omsebenzi njengoba eyingxenye yokwakhiwa kwale nkundla.UNksz Nokukhanya Msane ongomunye wamalungu omphakathi othole umsebenzi ngokwakhiwa kwale nkundla uthe: \"Izinhlelo zalolu hlobo zibuyisa ithemba emphakathini wakithi ngoba zifika namathuba emisebenzi,'' usho kanje.Imeya ithe kulokoza inhlansi yethemba ngokuthi le nkundla uma seyiphothuliwe izolekelela abantu abasha bangabi wuvanzi futhi bagweme nokungena ebugebengwini.\"Sinxusa umphakathi ukuthi usebenzisane nathi ukuqinisekisa ukuthi amaphrojekthi esiwenzayo ayashesha ukuphothulwa. Lokho umphakathi ungakwenza ngokuthi uwavikele aze aphothulwe,'' kuchaza uMthethwa.Kuphinde kwahanjelwa nesakhiwo esizolekelela ukufukula ezokuvakasha kule ndawo, iTourism Centre.Lesi sakhiwo uma sesiphothuliwe kuthiwa ngaphakathi sizoba nendawo yokudayisa nendawo yokudla esezingeni eliphezulu. Bahambele naseZamimpilo Craft Market lapho okwaqubuka khona umlilo kwathi ababesebenza khona basala dengwane. Njengamanje kuqhubheka umsebenzi wokulungiswa kwale ndawo oqhutshwa wumasipala ngokubambisana noMnyango wezokuBusa ngokuBambisana nezoMdabu KwaZulu Natal."
    },
    {
        "content": "UMASIPALA waseZululand uqashe inyosi yeSilo esanda kudilizwa wuhulumeni waKwaZulu-Natal, uMnuz Buzetsheni Mdletshe.UMdletshe uzosebenza esikhungweni samaciko esingaphansi kwalo mkhandlu, Indonsa Arts and Craft Centre, lapho ezokube ecija khona izimbongi namaciko asafufusa.IMeya kaMasipala waseZululand ephinde ibe uNdunankulu kaZulu, uMfu Thulasizwe Buthelezi, ukwamukele ukuqashwa kukaMdletshe.“UMdletshe uzofika nesipiliyoni esikhulu kulesi sikhundla sakhe sokuba umdidiyeli omkhulu wezamasiko namaciko. Kungenzeka ukuthi abanye bambona esephelelwe ushatini, kodwa thina siyazi ukuthi amaciko aseZululand azohlumula okukhulu kwisipiliyoni eza naso.”UMdletshe waziswe ngeledlule ukuthi inkontileka yakhe izonqanyulwa ekupheleni kwenyanga.UMdletshe usebenza njengenyosi nomeluleki wezamasiko weSilo uMisuzulu kaZwelithini.UNdunankulu waKwaZulu-Natal, uNkk Nomusa Dube-Ncube, uthe uMdletshe usezobizwa kuphela uma kunesidingo ukuba azohasha iSilo."
    },
    {
        "content": "IGODUKE isithwele izinsiza zokuthuthukisa amabhizini ayo intsha ewu-150 engaphansi kukaMasipala uMhlathuze ngesikhathi kunomcimbi wokuzidlulisela kwababefake izicelo eNgwelezane, eMpangeni.  Lo masipala oholwa uMnuz Xolani Ngwezi, usebenzise imali engu-R1 million ukuthenga izinsizakusebenzi okubalwa kuzo imishini yokuthunga, imishini yokugunda utshani, iziqandisi, imishini yokugunda izinwele, izitofu nokunye ukuze ikwazi ukuthuthukisa amabhizinisai ayo. Bekungokwesibili kunomcimbi walolu hlobo njengoba owokuqala ube khona nyakenye. UNksz Bongiwe Mthembu, waseNseleni onebhizinisi lokukhulisa amatshwele, uhlomule nge-incubator okungumshini omumatha amatshwele angu-1000 ukuze amaqanda achanyiselwa yizinkukhu agcineke efudumele.\"Ngithokoze kakhulu ukuthi ibhizinisi lami lizokwazi ukuthi lenze umkhiqizo omningi, abantu ngeke besalinda isikhathi eside njengoba ukuchamisela amatshwele kuthatha izinsuku ezingu-21. Ukuba ne-incubator efaka amaqanda amaningi kuzokwenza ukuthi umkhiqizo wami uhambe,\" kusho uNksz Mthembu.Uthe ukuba ne-incubator encane kumlahlekisele ngamakhasimende.\"Amakhasimende abegcine esethenge kwezinye izitolo engasathengi kimi. Okunye wukuthi amaqanda ayabiza futhi awatholakali kalula, bengize ngiwathenge eGoli,\" usho kanje.UMnuz Langelihle Shabalala waseSikhaleni onebhizinisi eliwasha amateku, iKick Slack yena uhlomule ngetende, itafula kanye nensipho yokuwasha amateku.\"Itende lizosisiza kakhulu ngoba sisebenza endaweni evulekile, ngakho sinokuphazamiswa imvula uma ina, singakwazi ukusebenza nokwenza ukuthi ibhizinisi lethu lingayingenisi imali,\" kusho uShabalala.Uqhube wathi njengoba kuyinyanga u-Juni ibhizinisi lenza kahle kakhulu.\"Njengoba kungamaholidi kuyenzeka siwashe amateku angu-20 futhi sisebenza kakhulu uma kunemicimbi ngoba baba baningi abantu abafuna ukuwashelwa amateku ngokushesha. Amateku ajwayelekile siwabiza uR60, amhlophe siwawashe ngo-R70, ebese ama-suede kuba ngu-R100 ngoba kudingeka okokufutha ukwenzela ukuthi singalimoshi iteku,\" usho kanje.UMnuz Ayanda Mpanza ohlomule ngomshini wokuthunga, uthe lokhu kuzomkhuthaza kakhulu, wanxusa ukuthi intsha ingakubukeli phansi ukuthunga.\"Umshini ekade ngiwusebenzisa ubusebenza ebese uyakhathala njengoba ububizwa nge-domestic, kodwa manje ngoba ngithole umshini we-industrial, ngizosebenza kakhulu. Kuyinto enhle ukuthunga futhi kunayo inzuzo ngoba akekho umuntu ongakudingi ukugqoka,\" kusho uMpanza."
    },
    {
        "content": "UMENGAMELI we-ABC obuye abe yiMeya yaseMvoti, uMnuz Philani “PG” Mavundla, uthe lizoduma liyithathe i-ANC komasipala ababambisene nayo kubona. UMavundla uthe ezinsukwini ezintathu ezizayo kuzozwakala okunye ngezinguquko ezizoba khona komasipala.UMavundla usho lokhu ekhuluma nabezindaba eThekwini izolo lapho abecacisa khona ngezinhlelo zabo kubhekwe okhethweni.Uthe uMasipala uMsunduzi eMgungundlovu, uMuziwabantu eHarding noMdoni eScottburg yibona abazothinteka.Imikipito yamaqembu komasipala yande kakhulu emuva kokhetho lohulumeni basekhaya ngo-2021 emuva kokuthi imiphumela ingavumanga kahle.UMavundla wayeyiPhini leMeya yeTheku emuva kokuthi ehlenge i-ANC ihamba nomfula, umasipala uyiphunyuka. Akaliqedanga ihlandla lakhe baxabana ne-ANC yamkhipha ngoshova esikhundleni.Kumanje i-ANC ibusa uMasipala weTheku ngokubambisana neNFP namanye amaqembu.UMavundla uthe nakuba eThekwini bengasakipitile ne-ANC kodwa banawo amandla okuyiketula emandleni uma beshaya izibalo zabo.Uthe abasazimisele ukusebenza noKhongolose yingakho bezowuketula ekuphatheni omasipala. “KuMasipala uMsunduzi babedinga isihlalo esisodwa ukuze babuse umkhandlu, sabanika ezintathu. EThekwini uma ubheka i-ANC inezihlalo ezingu-95, uma ngingalibali ikhansela elashona bese kuba amaqembu ayisikhombisa anesihlalo esisodwa lilinye,’’ kusho uMavundla.Umemezele nokuthi bazoba nomcimbi wokwethula izethembiso zokhetho ngoMgqibelo ka-Ephreli 13 e-The Station, eThekwini.Uthe lapho bazohluba udlubu ekhasini ngokuthi yini abazoyenzela abantu bakuleli. Amaqembu wonke alungiselela ukhetho lukazwelonke oluzoba ngoMeyi 29 nonyaka lapho okulindeleke ukuthi zidlane imilala khona.UMavundla uthe uyazi ukuthi amaqembu amaningi asekhulumile kodwa nabo bazoqhamuka nokwehlukile.Uthe emuva kokhetho bazobe bezimisele ngokuxoxa nanoma yiliphi iqembu elihambisana nemigomo yabo babumbe nalo uhulumeni.UMavundla uthe iqembu labo likhombise ukukhula selokhu lasungulwa ngoba lijoyinwe abantu abanohlonzo abafana noDkt Makhosi Khoza.Uthe bazimisele ngokugadla kuzwakale okhethweni ukuze bakwazi ukuba neqhaza elicacile uma sekubunjwa uhulumeni."
    },
    {
        "content": "UPHIKISA eyokuchithwa kobuholi be-ANC KwaZulu-Natal, uNobhala Jikelele wale nhlangano, uMnuz Fikile Mbalula,  ngokubhacaza okhethweni lukazwelonke nolwezifundazwe njengoba le nhlangano yehlelwe wukwesekwa italajwa yiqembu eliholwa ngowayengumengameli wezwe uJacob Zuma, Umkhonto weSizwe.UMbalula uthe nakuba kukhona abakhuluma eyokuthi kumele buhlakazwe lobu buholi kodwa ngeke kwenzeke lokhu.Uthe akumele kugxekwe ubuholi bakulesi sifundazwe kuphela ngale miphumela.Kumele sonke isigungu esiphezulu se-ANC sizigxeke ngemiphumela yokhetho lwaseKZN. Besazi ukuthi uZuma uzothola ukwesekwa eKZN kodwa hhayi ngale ndlela,“ kusho uMbalula ekhuluma nabezindaba, izolo.Uthe yingakho bathumela inqwaba yabaholi abebegiya bephindelela kulesi sifundazwe ngoba bebefuna ukuwina amavoti.“Besibheke kakhulu i-IFP KwaZulu-Natal. Asigxeki muntu ngale miphumela ngoba siwenzile amaphutha eKZN.” Uthe kuyiwe okhethweni abantu bengenawo amanzi emalokishini amakhulu okubalwa uMlaza.“Senze amaphutha amaningi kuhulumeni. Siye okhethweni kukhalwa eKZN ngendaba yamanzi. Bekunenkinga kagesi. Ngakho siye okhethweni ziningi izinkinga umphakathi obukhala ngazo,” kusho uMbalula.Akuqali ukuthi kukhulunywe indaba yokuthi kuhlakazwe ubuholi be-ANC eKZN.Lobu buholi buholwa nguMnuz Sboniso Duma, noNobhala uMnuz Bheki Mtolo.UMbalula uthe lesi sifundazwe singesinye esinesibalo esikhulu sabantu abavotayo.Uthe bakhethe ukuvotela uZuma kulolu khetho, wathi abazokwenza ukuxoxa ukuthi isimo basilungisa kanjani.“Sizobheka ukuthi sisilungisa kanjani isimo saseKZN, ngoba siyayivuma induku sibhaxabuliwe. Ukube iMK ayifikanga ngabe senze kahle kakhulu eKZN.” "
    },
    {
        "content": "UNOBHALA_Jikelele we-ANC  uMnuz Fikile Mbalula, ukhwele wadilika kwiMK, wayichaza njengeqembu elisungulwe ngabantu abakhungethwe yizinkinga ngesikhathi kukhunjulwa isosha lophiko lwezempi kwi-ANC, uMkhonto weSizwe uMnuz Chris Hani.UMbalula uthe iMK, ekhankaselwa ngowayengumengameli uJacob Zuma, ngeke ilungelwe yilutho ngoba isungulwe abantu abanezinkinga bonke.“Uma ubabheka laba, ungababala bonke banezinkinga. Iqembu lezepolitiki alisungulwa ngabantu abakhungethwe yizinkinga,” kusho uMbalula.UMbalula ubekhuluma emcimbini obuseThomas Nkobi Memorial Park, eGauteng. UHani wayenesikhundla esiphezulu kuMkhonto weSizwe, wasocongwa ngo-1993  ngesikhathi kulungiselelwa ukhetho lwango-1994.UMbalula uthe bamelene nokusungulwa kweMK ekhankaselwa wuZuma, wathi bona bazi uphiko lwezempi lolu olwaluholwa uHani nabanye.“UHani ubezophatheka kabi ukuba usekhona uma ebona kukhona abafuna ukuphikisa umlando. Ubezophatheka kabi uma kukhona abafuna ukuphikisa ukuthi iMK yasungulwa yi-ANC. Ingakho sisenkantolo, silwa naleliqembu lezepolitiki elibizwa ngeMK.“Asinankinga nomuntu uma efuna ukuziqalela iqembu lakhe lezepolitiki, esilwa nakho ukuthi kuntshontshwe igama lethu. IMK wuphiko lwe-ANC ,yingakho sizolilwela igama leMK,” kuqhuba uMbalula.Uthe akubathusi ukuqembuka kwamalungu e-ANC asejoyine iMK, wathi azobuya.Udalule ukuthi akuqali ngeMK ukuthi kusungulwe iqembu lezepolitiki. Ahlezi esungulwa ngabantu amaqembu ezepolitiki, abantu abahambe kwi-ANC bayazibuyela,Uqhubeke ngokuthi bababona sebebuyile, bangazi  nokuthi babuye nini. Abanye babuya sebekhokhoba.UMbalula uthe abanalo uvalo lokuthi bazohlulwa okhethweni oluzayo, wachitha amaqembu athi afuna ukubusa ngokubambisana nabo emva kokhetho.Uthe baningi abahamba bethi bazohlulwa okhethweni. Abanye bathi bazobusa ngokubambisana futhi sebeqalile ukuzisondeza.“Basibingelela ngisho ebumnyameni, singababoni. Abakhohlwe laba abacabanga ukuthi sizobusa ngokubambisana. Abachithe amanzi, akukho nkukhu ezochuthwa la.”“Asisakucabangi ukubusa ngokubambisana ngoba  kunezinkinga eziningi komasipala ababusa ngalo luhlobo,” esho.Kwabanye omasipala uthe yibona abanezihlalo eziningi kodwa akubona abaphethe.Uveze ukuthi kufanele bahambe bencenga amaqembu amancane ukuba abanikeze isikhundla sobumeya, sebeguqela izihlalo ezimbili. Laba bantu uthe bakhuluma lokhu nje kubantu abanezihlalo ezingu-50."
    },
    {
        "content": "UNOBHALA Jikelele we-ANC, uMnuz Fikile Mbalula, ukuphikile ukuthi itwetwe lokuthi bangase bephunyukwe yiKwaZulu-Natal okhethweni oluzayo yilo elenze ukuthi bathumele abaholi bakazwelonke ukuba bezokhankasa kulesi sifundazwe esibangwayo.Amalungu esigungu esiphezulu kwi-ANC aholwa uMengameli Cyril Ramaphosa, azokuba nemikhankaso ezindaweni ezahlukene KwaZulu-Natal njengoba ukhetho selusondele. Imikhankaso izodonsa isonto lonke.Izinkampani ezicwaningayo nabahlaziyi bezepolitiki babona i-ANC ingeke ilunqobe ukhetho KwaZulu-Natal ikakhulu njengoba iqembu elikhankaselwa owayengumengameli, uJacob Zuma, iMK, likhombisa ukudlondlobala.UMbalula uthe abanalo itwetwe lokuthi bazolahlekelwa yiKwaZulu-Natal, wathi ukuthunyelwa kwabaholi akusho ukuthi bayatatazela.“Asikho engcupheni yokulahlekelwa iKwaZulu-Natal. Inkinga ngeKwaZulu-Natal ukuthi inabantu abaningi kakhulu. Ngakho ke udinga abantu abaningi ukuthi beyokhankasa khona ukuze umyalezo we-ANC uzofinyelela kubo bonke abantu.“Kukhona abathi umbango ushisa phansi KwaZulu-Natal. Abanye bathi njengoba sekukhona iMK, sisengcupheni yokulahlekelwa isifundazwe. Mina engingakusho ukuthi umkhankaso wethu uhamba kahle. Amalungu e-ANC siwacelile ukuthi angavumi ukuchukuluzwa.”UMbalula uthe abaholi bakazwelonke bazokuya eGauteng uma sebeqede KwaZulu-Natal.Lezi zifundazwe izona ezinesibalo esiphezulu sabantu ababhalisele ukuvota.Abaholi be-ANC bafike KwaZulu-Natal ngeSonto, lapho bebenomhlangano okukhulume kuwo uRamaphosa.Lowo mhlangano ubuhanjelwe nangabaholi bamadlelandawonye.Ubuholi be-ANC kwisifunda iTheku buthe ukuhambela kwabaholi bakazwelonke kuzolekelela umkhankaso wokunqoba iKZN.Okhulumela i-ANC kwisifunda iTheku, uMnuz Mlondi Mkhize, unxuse abantu ukuba babe yingxenye yemikhankaso ezokuba iqhutshwa amalungu esigungu esiphezulu.“Sinxusa abantu baseThekwini ukuba basebenzise leli thuba ukuyozwakalisa izinkinga zabo kubuholi bukazwelonke. Abaholi abathunyelwe lapha kukhona abaholi bakahulumeni kazwelonke, abesifundazwe nabaholi bomasipala. Lokhu kusho ukuthi abantu bazothola ithuba eliyingqayizivele lokuba bazwakalise izinkinga zabo.”UMkhize uthe uhambo lwabaholi bakazwelonke lufike kahle njengoba ukhetho seluseMome.“Emikhankasweni emikhulu yokungena umuzi ngomuzi nemihlangano yomphakathi esibe nayo, abantu bawamukele kahle umyalezo we-ANC. Lokhu kwenza sibe nokuzethemba, kwenza singakungabazi ukuthi i-ANC izolunqoba ukhetho.“Umkhankaso wethu wokhetho uzothola amandla ngalokhu kuhambela kwamalungu esigungu esiphezulu. Abaholi bakazwelonke bazokwamukelwa amalungu amagatsha akulungele ukukhankasela ukhetho.”"
    },
    {
        "content": "UNOBHALA Jikelele we-ANC, uMnuz Fikile Mbalula, uthi gede ngendaba yokusola iqembu elibusayo ngezinkinga ezikhungethe lowo owayengumengameli wakuleli, uMnuz Jacob Zuma nebhange iFNB.Ngesonto eledlule, kwasuka omkhulu umsindo ezinkundleni zokuxhumana, iphephandaba langeSonto iSunday World libika ukuthi iFNB isivale i-akhawunti kaZuma.Abantu abaningi kuleli bavele bakhomba i-ANC njengeqembu okuyilona elisasazele uZuma ngaleli bhange ngoba esebuye ngezinkani kwezombusazwe.Leli bhange lize lakhipha isitatimende ezinkundleni zokuxhumana licacisa ngokwenzekayo nokuthi ayivaliwe i-akhawunti kodwa kuvinjwe imali ephumayo kuphela.“Ayivaliwe i-akhawunti ngoba ikhona imali engenayo kodwa kuvinjwe kuphela ephumayo. Lokhu kube ngumyalelo wenkantolo njengoba kuqhubeka icala lebhange iVBS.”NgeSonto ntambama, uMbalula unikele enkundleni uX lapho echaza khona ukuthi kungamampunge okushiwo abeMK Party ngokuthi i-ANC inesandla kulokhu.UMbalula unameke uhlu lwamaphuzu afake uZuma kulolu talayita lwakamuva.Okuseqhulwini ohlwini lukaMbalula, wukuthi uZuma uhlulekile ukukhokhela isikweletu sakhe neVBS.“1. Ukuze kucace futhi kuhlakazeke amanga afafazwa yilabo ababizwa nge-\"MKP\" mayelana \"nokuvalwa\" kwama-akhawunti kaMnuz Zuma asebhange lakwa-FNB. UMnuz Zuma ukweleta i-VBS, futhi ngenxa yokuthi uhlulekile ukukhokha, ibhange seliyivalile imali ebolekiwe. Ama-Liquidators aya enkantolo athola incwadi yenkantolo yokuvala ama-akhawunti kaMnuz Zuma.”1. Just for clarity and to debunk the lies spread by the so-called \"MKP\" about the \"closure\" of Mr. Zuma's FNB banking accounts.2. Mr. Zuma owes VBS, and because he has defaulted on his payments, the bank has foreclosed on the loan.3. It's Liquidators approached the court and…UMbalula uthi lokhu kusho ukuthi uZuma usaseyikhasimende lale bhange elisangaqhubeka nokusebenzisana naloAbantu ezinkundleni zokuxhumana abakwamukelanga lokhu, ngoba imibuzo elandele le nkulumo yakhe, ibifuna kucace ukuthi uyitholephi imvume yokukhuluma ngezindaba zikaZuma esidlangalaleni nokuthi ulwazi olungaka useluthathephi?Bonkosi Ndawonde eKapa: “Ubani obekubuzile, ubani othe cacisa, noma uziphathelwe nje wukuphapha. Akugiywa ngebheshu lomunye umuntu mfo. Nawe kokubutha ubumnyama. Sobohla manyosi!”Onald: “Kanti usuyisikhulumeli sikaFNB? Sazi unguNobhala Jikele kaKhongolose... Lokhu-ke kuyamangaza.”Mane Wena Ungenaphi? pic.twitter.com/XuDiMbduJ9Ungenaphi wena since when you are a spoke person of @FNBSA did they tell you about rand manipulation. Why don't you defend Paul Mashatile and Mama Nosiviwe Nqakula from Stellenbosch Cyril Ramaphosa.#VoteMK_29May2024 🟢![CDATA[]]>🟢⚫⚫ pic.twitter.com/wzpo1KCL55"
    },
    {
        "content": "UNOBHALA-Jikelele we-ANC, uMnuz Fikile Mbalula, uyalele abantu baseNanda ukuba baqaphele amaqembu ezepolitiki amasha awachaze njengomlilo wamaphepha.UMbalula uthe la maqembu amasha asungulwayo azophelela emoyeni ngenxa yezingxabano zangaphakathi.Ukusho lokhu ngesikhathi ekhankasa eNanda izolo.“Abantu bavula amaqembu ezepolitiki kuthi kungakashoni ngisho ilanga sebeyalwa kula maqembu abo. Yonke lento wumlilo wamaphepha.”Umkhankaso kaMbalula wayizolo uyingxenye yowezinsuku eziyisikhombisa wobuholi be-ANC kuzwelonke, walapha esifundazweni iKwaZulu-Natal.UMbalula ucele abantu baseNanda ukuthi bavotele i-ANC, wathi ayikaze ijike.Abantu baseNanda bakhale ngokuhlaliswa lubhojozi yizinswelaboya nokungasebenzi. Izakhamuzi zaseNanda zitshele uMbalula ukuthi sezidla zijeqeza ngenxa yobugebengu obudla lubi, zakhala nangokuthi kunabantu abaningi abangasebenzi.UNkk Zandile Nene, othe uyakujabulela ukuhambela kukaMbalula eNanda, ucele ukuthi uhulumeni asukumele eyobugebengu.“I-ANC sisuka kude nayo. Sijabule ukuthi umholi wethu ulapha yingakho sithe asizombona ngamehlo. Into nje esikhala ngayo lapha wubugebengu. Izibhamu ziningi kakhulu lapha eMawoti. Abantu balapha bayayazi le nkinga engikhuluma ngayo.”UMnuz Muziwendoda Makhoba ukhale ngamathuba emisebenzi.“Amandla anginawo, angisebenzi, ngiyazizamela. Njengoba ubona uphahla lwendlu lufuna ukuwa. Akekho osebenzayo lapha ekhaya. Ngiziphilisa ngokuqashisa ngamagumbi amabili. Anginawo namandla okwakha amanye amagumbi.”UMbalula uthe izakhamuzi kufanele zibambisane namaphoyisa empini yokulwa nobugebengu.“Zonke izinhlaka zomphakathi kufanele zisebenzisane. Umphakathi kufanele uzibambele. Siyazi ukuthi amanye amaphoyisa asebenzisana nezigebengu, akusiwo wonke-ke kodwa amaphoyisa enza lokho. Lawa enza lo mkhuba kufanele siwabike.”UMbalula uthe uhulumeni unezinhlelo eziningi zokudala amathuba emisebenzi.Uthe uNgqongqoshe wezabaSebenzi, uMnuz Thulasi Nxesi, usanda kwethula uhlelo lokuqeqesha abangasebenzi.UMbalula uthe bafuna nokushintsha isibonelelo sabangasebenzi ukuze sizokwazi ukwelekelela abafuna imisebenzi.Izolo abaholi be-ANC bebekhankasa ezindaweni ezahlukene zesifundazwe.USihlalo kazwelonke, uMnuz Gwede Mantashe, ubekhankasa eMkhanyakude.IPhini likaNobhala-Jikelele, uNkk Nomvula Mokonyane, ubekhankasa eMgungundlovu.UMgcinimafa, uNkk Gwen Ramokgopa, yena ubekhankasa esifundeni iTolomane Mnyayiza."
    },
    {
        "content": "NKOSIKHONA CELEUMBHISHOBHI uthi uzimisele ngokuthi kube khona akwenzayo ngenhloso yokwehlisa isibalo sabantu abangasebenzi eNingizimu Afrika yonkana.UMbhishobhi Graham Sabela weBandla, iThe Church of Jesus Christ of Latter Day Saints uthi ufuna inkampani yakhe iG Force Employment Solutions iklame indima enkulu ekuqedeni ukwesweleka kwamathuba omsebenzi.USabela usho lokhu ngemuva kokuba le nkampani iqashe abantu abangu-100 muva nje.Uthi lonke udumo uluyisa kuNkulunkulu ngoba konke kwenzeka kahle uma uNkulunkulu ekhona.\"Ngiyambonga kakhulu uNkulunkulu uma kukhona abantu abazokwazi ukondla imindeni yabo manje. Lokhu kusho lukhulu kimina,'' usho kanje.Uthi ufuna ukuthi uNkulunkulu amsebenzise ekulweni nokugqoza kwamathuba omsebenzi ezweni lonke.Uqhubeke ngokuthi kuyajabulisa ukuthi abantu abathole amathuba omsebenzi kubona bevela ezifundazweni ezahlukene zaseNingizimu Afrika.Uveze ukuthi ugxile kakhulu kubantu abasha abaneziqu ezahlukene. Uthi kuye kuba buhlungu kakhulu ukubona abantu abasha beswele imisebenzi ekubeni beneziqu abazithola enyuvesi.\"Sifuna ukulekelela kakhulu labo bantu abasha abaneziqu abazithole ezikhungweni zemfundo ephakeme,'' usho kanje.Le nkampani uveze ukuthi isungulwe ngo-2018 kodwa yaze yaqala ukusebenza kahle ngonyaka olandelayo u-2019.Ukhulume nangohlelo abanalo lokulekelela abantu abasha ngezincwadi zokushayela.Uthe ukholwa wukuthi miningi iminyango evulekayo kumuntu omusha osuke esethole izincwadi zokushayela.Uphethe ngokuthi yingakho bethathe isinqumo sokuthi kube khona abakwenzayo kokulekelela intsha ngezincwadi zokushayela."
    },
    {
        "content": "UMBHISHOBHI Mandla Mkhize weBandla lamaZayoni ophinde abe ngusomabhizinisi uthi uzimisele ngokuthuthukisa abaculi.UMkhize lokhu ukusho ngemuva kokuba ethule izinhlelo zokusebenzisana nabaculi be-Afro Jazz, abangamawele i-SS Twins.Iqembu ama-SS Twins libunjwe nguSiyabonga benoSibongiseni Sithole abaneminyaka engu-42 yobudala. Ngokuzalwa abaseHlokozi, eHighflats. Basanda kukhipha isingili esihloko sithi: Isitimela.UMkhize uthi ukholwa wukuthi kumqoka kakhulu ukuthi abantu abasha abanekhono lomculo balekelelwe ngezindlela ezahlukene.Uthi kumqoka ukuthi nebandla likaNkulunkulu lingavele nje libayekelele abantu abasha abanekhono lomculo.Ugcizelele ukuthi maningi amakhono akhona ebandleni likaNkulunkulu kodwa agcina ngokufadabala ngenxa yokuthi ayazitshwa.Uthe ikhono lokucula kwamaSS Twins uqale ukuliqaphela ebandleni njengoba ekhona nawo.\"Ngizimisele kakhulu ngokuthi ngibalekelele abaculi uma kukhona lapho engingakwazi khona ukuthi ngifake isandla. Ngikholwa ukuthi abantu abasha bethu abanekhono lomculo, bayakudinga kakhulu ukulekelelwa,'' usho kanje.Uthe nasemabandleni uyakukhuthaza kakhulu ukuthi kube khona okwenziwayo ukuze kuzolekelelwa abantu abasha abanentshisekelo yomculo.\"Emabandleni baningi kakhulu abantu abasha abathanda umculo nabafisa ukuphumelela kuwona, kodwa bavinjwe ukuthi abazi ukuthi bangaqalaphi ukuze kufezeke iphupho labo,'' echaza.Ama-SS Twins athe ayalubonga kakhulu usizo lukaMbhishobhi Mkhize. Eminyakeni emihlanu kuya kweyishumi ezayo aphokophelele ikusasa elingcono kwezomculo.Athe afisa ukudlondlobala kakhulu aziwe ezweni lonke aze afinyelele naphesheya kwezilwandle.Aveze ukuthi isitimela yisingili abahlose ngayo ukuveza ukubaluleka kothado phakathi kwabantu ababili."
    },
    {
        "content": "OMUNYE wabefundisi osemnkantshubovu evangelini welinye lamabandla amadala, i-African Gospel Church (AGC) usezwakalise isifiso sakhe esijulile sokuqeda amaqembuqembu kuleli bandla.UMbhishobhi Petros Zimu ungomunye wezingwevu ezindala zaleli bandla.UZimu ukhuluma kanjena nje yingoba uhlangothi lwakhe luzokuba nengqungquthela enkulu ezokube iseFascadale Mission, ePort Shepstone.Uveze ukuthi le ngqungquthela izoqala noJulayi 21 ize isongwe ngomhlaka-24.Uthe kuningi kakhulu okuzobhungwa ngakho kuyona wathi okunye kwakho kuzophinde kube ukubaluleka kokuba kwenziwe okuthile ukuze leli bandla libuyisane.\"Iqiniso ukuthi kumqoka ngempela manje ukubona leli bandla libuyisana. Ngikholwa ukuthi nakanjani lokho kungenzeka,'' usho kanje.Leli bandla lihlukene ngokwamaqembu amane abizwa ngamagama abaholi bawo.Kukhona iZimu Group, iGigaba Group, iMbili Group neShezi Group.\"Ukukhuluma iqiniso nje, mina njengoMbhishobhi uZimu ngikhathazekile kakhulu ngale nhlukano. Ngifisa ukubona wonke lawa maqembu ebuyisana,'' usho kanje.Uthe ukholwa ukuthi kuningi okuhle okungavela uma leli bandla lingaqala phansi libumbane libe yimbumba.Ebuzwa uZimu ukuthi kanti konakalaphi kuze kube nenhlukano, uthe naye akukho angakukhomba ukuthi kwaba wumnyombo wale ngwadla ibandla elizithola libhekene nayo manje.Uthe kodwa ukholwa ukuthi kusengahlalwa phansi kulungiswe izinkinga maqede kube nenqubekela phambili.Abaholi abazobe beshiyelana inkundla ngezintshumayelo kubalwa kubo uMfu Ndaba, Mfu Mkhwanazi, Mfu F Mzimela, Mfu B Shangase, Mfu Zuma, Mfu Mthiyane naye uMbhishobhi Zimu."
    },
    {
        "content": "OWADUMA ngokuhaya izinkondlo ezigxeka uhulumeni wangesikhathi sobandlululo, uMzwakhe Mbuli, uphumele obala wagxeka ukusebenzisana kwe-ANC ne-DA ukubumba uhulumeni wobumbano.Ukungabikhona kweqembu elinqoba ukhetho ngoqekelele kuzwelonke, okungokokuqala emlandweni selokhu kwangenwa kuhulumeni wentando yeningi, kuholele ekutheni i-ANC ethole izihlalo eziningi ephalamende likazwelonke imemezele uhulumeni obunjwe ngamaqembu ahlukene, i-Government of National Unity, okusagqame kuwo i-ANC ne-DA.Engxoxweni neSolezwe, uMbuli uthe okwenziwe yi-ANC, ukuqoka ukusebenzisana ne-DA ishiya ngaphandle amaqembu avotelwe yiningi labantu abansundu, kuwukubukela phansi amaqhawe afela ukuthi kukhululwe leli zwe.“Ngizokhuluma ngokungesabi ngoba vele nangesikhathi sobandlululo kunzima kodwa ngakhuluma ngigxeka uhulumeni wangaleso sikhathi.  Okwenziwa yi-ANC, ukubumba uhulumeni ne-DA, wukwenza abantu iziwula. Uma i-ANC isiwuhulumeni ne-DA, isazoyikhuluma kanjani indaba yokubuyiswa komhlaba nomnotho ebantwini? Kungabe lokhu kusho ukuguquko kwezimiso zayo ezafelwa amaqhawe omzabalazo efela lomhlaba ezandleni ze-DA iseyi-National Party, okuyimanje umhlaba nomnotho usasezandleni zabamhlophe?“ kubuza uMbuli.Kuqubuke umsindo enkundleni yezokuxhumana i-X emva kokusabalala kwezwi lakhe eliqoshiwe ehaya inkondlo egxeka lolu bumbano, abanye bethi akusilo izwi lakhe. UMbuli ukuqinisekisile ukuthi nguye kanye kanti inkondlo yakhe enesihloko esithi: I wish the dead could rise, ubalula kuyo amaqhawe amaningi athi afela ize njengoba konke ayekulwela kubukeka kucwila kuhulumeni we-ANC nowobumbano okuthiwa amaqembu avumelane ngawo emva kwemiphumela yokhetho lwangenyanga edlule."
    },
    {
        "content": "UMBUSO ukhathazwa ukushintshashintsha abameli othi kwenziwa abanye abamangalelwa ecaleni elithinta izibhelu zomtapo, idokodo lalo elingamakhasi angu-17 000.Ubufakazi bedokodo buqukethwe kwi-USB. Amakhasi alo angu-10 000, anobufakazi obuyizingxoxo okuthiwa zaziphakathi kwabamangalelwa kuWhatsapp.Ngokwaleli dokodo, uMbuso uklelise ofakazi abangaphezu kuka-100 kodwa abangu-20 abazobizwa bazokwethula ubufakazi enkantolo.Kwabazofakaza kubalwa ochwepheshe bezinkundla zokuxhumana nabanye abazi kabanzi ngobuxhakaxhaka besimanje.Uqweqwe lomshushisi, u-Advocate Mahen Naidu, luthe ezingxoxweni eziwubufakazi ezisedokodweni kunezinkulumo eziqoshiwe (voicenotes) nezibhalwe phansi, amavideo nezithombe okuthiwa kwakuxhumana ngakho abamangalelwa abangu-64.Laba bamangalelwa, abaqhamuka ezifundazweni ezehlukene, bavele eNkantolo eNkulu yaseThekwini izolo phambi kweJaji uJacqueline Henriques.Abamangalelwa bathweswe icala lokubopha itulo lokususa udlambedlu emphakathini, ukugqugquzela udlame emphakathini, ubuphekula, ukuvukela uMbuso nokubopha itulo lokuzama ukubulala.Enkantolo kuvele ukuthi obengummangalelwa ka-14, uNksz Ntombizonke Zanele Msalela, ushone ngasekuqaleni kwalo nyaka.UNaidu uthe okudala ixhala manje yingqinamba yokuthi abamangalelwa bayapheka bathulula abameli.“Sebeshintshe kaningi abameli, usuka kulona angene kulona bese omusha edinga isikhathi ukuze alungiselele icala,” kusho uNaidu.Uthe ngenyanga edlule zichithiwe izicelo zabanye abamangalelwa  zabameli bamahhala.UNaidu uthe batshelwa abamangalelwa ukuthi bazozimela ngokwabo uma behluleka ukuzitholela okhokhelwayo.Icala lihlehliselwe uJulayi 26 nonyaka ukuze kwenziwe izindlalelo zokuqala kokuqulwa kwecala.Omunye wabamele ummangalelwa ukhale ejajini ngokubambezeleka okwenzekayo ecaleni. Uthe lokhu kubambezeleka kweminyaka kuphula amalungelo kammangalelwa. Uthe uzoxhumana nommangalelwa bese ethatha isinqumo sokuthi uyasifaka yini isicelo ejajini sokuba icala lakhe liqulwe lodwa eceleni."
    },
    {
        "content": "UNGQONGQOSHE wezamaPhoyisa, uMnuz Senzo Mchunu, uxwayise ngokuthi zizoqhubeka nokuhlangana nezimbila zithutha izigebengu ezizama ukudubula amaphoyisa uma efuna ukuzibopha.UMchunu uthe amaphoyisa azoqhubeka nokuzivikela ezigebengwini ezinqaba ukuboshwa.Ukusho lokhu ngesikhathi ekhuluma nabezindaba abalikanise emhlanganweni wesigungu esiphezulu kwi-ANC, i-lekgotla, eBoksburg.UMchunu uvikele amaphoyisa asolwa ngokuqinisa isandla uma ebhekene nezigebengu, wathi ngeke asonge izandla uma ezithola ebhekene nezigelekeqe eziwadubulayo.“Ngifisa ukukhipha isexwayiso ebantwini noma emaqenjini emigulukudu, ukuthi uma ukhomba amaphoyisa ngesibhamu, uwadubule, ungacabangi ukuthi amaphoyisa azokubuka. Amaphoyisa kufanele azivikele.”Amaphoyisa agxekile ikakhulukazi KwaZulu-Natal emva kokwanda kwezigameko zabasolwa abashona kuthiwa bebedubulana namaphoyisa.Bangu-32 abasolwa ababulewe amaphoyisa KwaZulu-Natal kulezi zinyanga ezimbili ezedlule.UMchunu uthe awukho umyalelo wokuthi amaphoyisa kufanele aqothe izigebengu, wathi ayikho into asuke ezoyenza uma edutshulwa izigebengu.“Amaphoyisa nawo angabantu, awaqhumanga etsheni, angobaba nomama ezinganeni zawo, angabayeni namakhosikazi, anezihlobo zawo eziwathandayo. Ngakho-ke kufanele azivikele. Awakwazi ukuvele azinikelele ezigebengwini.”UMchunu uthe amaphoyisa kufanele azivikele ngazo zonke izindlela, wathi ayadingeka empini yokulwa nobugebengu.“Amaphoyisa kufanele azivikele ukuze ezokwazi ukuqhubeka nokuvikela imiphakathi kusasa. Amaphoyisa kufanele aziphephise ukuze ezokwazi ukusivikela. Siyawagqugquzela amaphoyisa ukuthi aqhubeke nokuzivikela, futhi siyayeseka imizamo yawo yokulwa nobugebengu.”UMchunu uthe amaphoyisa aya ezigamekweni azi kahle kamhlophe ukuthi abhekene nezigebengu eziyingozi, wathi ezinye zazo zisuke ziwafungele amaphoyisa.“Amaphoyisa asuke ephethe ulwazi oluphelele ngendawo asuke eya kuwo futhi asuke ebazi kahle kamhlophe abantu asuke ebafuna ukuthi bayingozi. Kunesigameko nje esenzeka KwaDlangezwa, lapho khona amaphoyisa aya azi ukuthi kukhona izigebengu eziyingozi emzini othile.“Vele amaphoyisa asuke azi ukuthi izigebengu angeke ziwenzele itiye uma efika. Izigebengu uma zifaka izinhlamvu, zisuke zisho kahle ukuthi zifuna ukudubula amaphoyisa. Ziyazi ukuthi abantu abazilwisi, abantu benza konke okushiwo yizigebengu uma bekhonjwe ngezibhamu. Lezo zinhlamvu zisuke zizodubula amaphoyisa.”UMchunu uthe i-ANC izimisele nokulwa nobelelesi obudla lubi."
    },
    {
        "content": "BAZOYIKHOTHA imbenge yomile abazama ukudla ngodli  imisebenzi kahulumeni yokulungisa nokwakha ingqalasizinda esuke inikezwe osonkontileka abathile, okuthiwa kubambezela ukuhlinzekwa komphakathi ngezidingo.Ethula amaqhinga okulwa nobugebengu esithangamini nabezindaba ebesisePitoli izolo, uNgqongqoshe wamaPhoyisa kuleli, uMnuz Senzo Mchunu, uthe udaba  lamaqembu ezigelekeqe ezifuna ukudla ngodli imisebenzi esuke inikezwe ngokusemthethweni abathile ukuthi bayenze, ingokunye kwezinto eziseqhulwini umnyango wakhe ozolwa nakho.“Lezi zenzo ziphazamisa ukusebenza nokuthuthukiswa kwengqalasizinda okusuke kudingeka ngokushesha kuleli.  Ukudluliswa komsebenzi kumele kwenzeke ngendlela efanele kulandelwe yonke imigudu ngaphandle kokusetshenziswa kobudlova nokuqhwaga ngenkani imisebenzi,” usho kanje.UMchunu obebambe isithangami sokuqala selokhu ethathe izintambo kobeqhoqhobele lesi sikhundla ngaphambi kokhetho uMnuz Bheki Cele, uthe impi ebahlalele njengamaphoyisa ukuvundulula izibhamu ezisabalele, ezisezandleni ezingafanele okukholakala ukuthi zinomthelela omkhulu ezehlakalweni zobugebengu. Uveze ukuthi kuzophinde kubhekisiswe imigomo yokuphathwa kwezibhamu, ngaleyo ndlela imigomo yokusebenza kwezinkampani zonogada nayo izobuyekezwa.Uphinde waveza ukuthi isihlava sokubulawa kwezingane nabantu besifazane kuyisihlava esikhathazayo kuleli.“Inhloso yethu isobala, ukuqinisekisa abahlali bakuleli.  Abantu kumele bekwazi ukuzihambela ngokukhululeka ngaphandle kokusaba izigebengu. Udlame lwamaqembu ezigebengu ngenye yezinto eqhubekayo nokukhula kuleli okugqame kakhulu esifundazweni i-Western Cape,” kusho uMchunu.Uthe umnyango wakhe uzobhekana ngqo namaphoyisa abandakanyeka ezenzweni zobugebengu. Kulesi sithangami, uMchunu ubehambisana namaphini akhe amabili, uMnuz Cassel Mathale noNksz Polly Boshielo noKhomishana kazwelonke uGeneral Fannie Masemola."
    },
    {
        "content": "Umholi wePatriotic Alliance uGayton McKenzie uthe uzonikela esikhwameni esisiza ukuthungatha izingane ezilahlekile ngawo wonke umholo wakhe wasePhalamende.UMcKenzie ufungiswe njengelungu lePhalamende ngoLwesihlanu ngemuva kokuthi iqembu lakhe lithole izihlalo eziyisishiyagololunye kade kunokhetho lukazwelonke ngoMeyi 29.UMcKenzie ubhale ekhasini lakhe leTwitter ukuthi uzonikela ngomholo wakhe.“Ngaphandle komholo wami, ngizophinde nginikele ngenye imali ezikhwameni. Ngiyethemba ukuthi lokhu kuyaqeda ngokuthi ‘uyele imihlomulo nomholo’,” kubhala uMcKenzie.Phambilini waveza ukuthi uzonikela enhlanganweni iJoslin Smith Foundation. UJoslin (6) wanyamalala kubo eSaldanha, eWestern Cape ezinyangeni ezine ezedlule futhi akakaze atholakale.Uphinde waveza ukuthi uzimisele ngokuba wungqongqoshe yize ekuqonda ukuthi akusona isinqumo sakhe kodwa sikamongameli.Iqembu lakhe liyingxenye yohulumeni wobambiswano ne-ANC, DA ne-IFP.Ngemuva kokhetho wathi ufuna ukuba wuNgqongqoshe wezaseKhaya noma owamaPhoyisa."
    },
    {
        "content": "UFUNA ukusebenzisa ukuqoshwa komculo wakhe ukukhulekela ukuqedwa kwesihlava sokubulawa kwabantu nokuhlukunyezwa kwezingane nabesifazane umculi wokholo, uSibongiseni Zikhali.Lo mculi uzopha bukhoma ngo-Ephreli 19, ePlayhouse eThekwini, lokhu kuqopha ukwethe igama lePrayer Project.Uthi ukhethe ukukwetha kanje ngoba enhliziyweni yakhe uhlushwa wukwanda kwezigameko zokubulawa kwabantu eNingizimu Afrika.Ukholwa wukuthi umkhuleko unamandla anele okuguqula lesi simo esibonakala siwuhlalise lubhojozi umphakathi wakuleli.\"Indlela esezande ngakhona izigameko zokubulawa kwabantu kushiya imibuzo. Ngikholwa ukuthi ngaleli langa uma simbikela uNkulunkulu ngale nkinga kukhona angasenzela khona,'' usho kanje.Ukhulume nangesihlava esimbi sokuhlukunyezwa kwezingane nabantu besifazane. Uthe kuyadabukisa ukuthi kunezigameko zokuhlukunyezwa kwezingane nabantwana abancane okusabikwa ngazo namanje.Uthe yingakho efuna ukuthi ngalolu suku kukhulekwe kujulwe ekubhekaneni nale ngwadla. \"Sizophinde simnxuse kakhulu uNkulunkulu esimkhonzayo angenelele kuzo zonke izinkinga esibhekene nazo zokuhlukunyezwa kwabesifazane nezingane ezincane,'' echaza.Uveze ukuthi ufuna ukubona umculo wakhe udlondlobala kakhulu ngaphezulu kwalokhu oyikhona njengamanje.Ubonge ukwesekwa akuthola kuMfu Melusi Dladla ongumholi weBandla, iFamily Church International  akhonza kulona.Uthe kumnikeza isibindi njalo ukwazi ukuthi unohlobo lomholi olukwaziyo ukuthi lume naye njalo.Phakathi kwabaculi abazobe beyingxenye yomcimbi kubalwa uThobeka Jili, Dorcas Jeza, Mpumi Mtshweni nomsakazi woKhozi FM uPhindi P.Umcimbi uqala ngehora lesithupha ntambama, amathikithi okungena abiza u-R250."
    },
    {
        "content": "KUBE wugingqigongqo phakathi kommeli omele izelamani zakwaNdimande nomshushisi woMbuso eNkantolo yeMantshi yaKwaManzini, eSwatini, kubangwa ukuqalwa kokulalelwa kwesicelo sokubuyiswa kwazo kuleli.Izelamani, oMnuz Siyabonga Gezani Ndimande noMalusi Dave Ndimande, ziboshelwe icala lokuba kwelaseSwatini ngokungemthetho.Kuleli zifunelwa elokubulawa komrepha uKiernan “AKA” Forbes nomngani wakhe, uTebello 'Tibz' Motsoane nyakenye.Ezobulungiswa zakuleli zisemizamweni yokuthi zibuyiswe ukuze zijoyina abasolwa abayisihlanu asebevele baboshiwe ngelika-AKA.Kuqhubeka icala, ummeli wazo u-Advocate Tsotsi Mabila, ucele ukuthi lihlehliswe icala, ethi kwengezwe amaphepha amasha esicelweni sokubuyiswa kwazo eNingizimu Afrika.Umshushisi woMbuso eSwatini, uMnuz Macebo Nxumalo, ukuphikisile lokhu, ethi akavele asho ukuthi akazilungiselele ngoba awekho amaphepha anezelwe. UMabila uthe esuka wathi esinye isizathu ukuthi bafuna ukubiza ofakazi abazofakaza ngokuthi izelamani zisengcupheni yokubulawa ngamaphoyisa uma zibuyiswa kuleli.UNxumalo uphendule ngokuthi: “Amaphuzu kazakwethu awaphelele. Akukho lapho achaza khona ukuthi lingubani iphoyisa elasabisa ngokubulala abasolwa nokuthi elakusiphi isiteshi.”UMabila ube eseveza ukuthi lokhu abakushoyo bakususela enkulumweni okuthiwa yenziwa yiphoyisa elithize kunina wabasolwa, wathi laze lakhomba ngisho nendawo lapho bezongcwatshwa khona. “Lokhu sikuthathela phezulu kwazise zikhona izihlobo zabo eseke zabulawa ngamaphoyisa phambilini,” kugcizelela uMabila.Kubuye kwaqubuka enye impikiswano phakathi koMbuso nommeli kubangwa iphuzu lokuthi abasolwa bathi babengekho bona endaweni yesigameko ngesikhathi kubulawa u-AKA noTibz.UMabila uthe umsolwa wokuqala wayelaliswe esibhedlela, owesibili wayehlala ngaphakathi esikoleni esafunda. “Ukuze iphuzu lakho lizwakale, kufanele ingabe uyalisho igama lesibhedlela ayelaliswe kulo, usho nokuthi wayengeniswe nini, wakhishwa nini. Maqondana nalo othi wayehlala ngaphakathi esikoleni, nakhona kufanele ingabe uyalisho igama lesikole nesikhathi asihlala khona,” kusho uNxumalo.UMabila usole uMbuso, ethi lolu lwazi luzotholakala kanjani izelamani ziboshiwe? UNxumalo usole ummeli ngokungalaleli, ethi akashongo ukuthi ufuna kuyolandwa ubufakazi balokhu kodwa ubethi kufanele ingabe buyacaciswa encwadini efungelwe yabasolwa. Icala lihlehliselwe u-Agasti 16."
    },
    {
        "content": "EZINKUNDLENI zokuxhumana sekuyinsakavukela ukuthi uzwe abantu bentela  ngesihloko esimayelana nokuthwala. Ukuthwala kuchazwa abelaphi bendabuko njengemigilingwane eyenziwa kumuntu ukuze agwilike ngokushesha, imali ibuzwe kuye. Kodwa umelaphi wendabuko osezakhele udumo ngolwazi olumayelana nale migilingwane, uMnuz Sabelo Khumalo odume ngelikaSikhiye Sasejele odabuka eMalahleni eMpumalanga, uxwayisa abantu ngalo mkhuba.Uthe yize ububha bubhokile futhi abantu ngisho abasebancane belubalubela ukugwilika nempilo ewubukhazikhazi kodwa ukuthwala akuyona impendulo.Uthe lo wumkhuba oyingozi nobucayi ngendlela emangalisayo. Uthe okubuhlungu wukuthi othwalayo usuke ebeka umndeni wakhe engozini enkulu kwazise ukuthwala kona izinto eziningi emndenini yize othwele esuke esegwilikile.“Inkinga ekhona kulezi zinsuku wukuthi abantu bangena kulo mkhuba bevale amehlo, amehlo abo ethe njo ekugwilikeni,” usho kanje.Uthe sekufike isikhathi sokuthi njengabelaphi bendabuko babe nezinkundla abazoxwayisa kuzo ngale migilingwane ebhubhisa imindeni yabantu abamnyama iyiqede nya.Ukhale nangalabo abathwalisayo ukuthi abachazi ngobubi balo mkhuba kulabo abasuke bezothwala noma befuna ukuthwala. Ulimise ngesihloko elokuthi umndeni uba sengozini enkulu, okubalwa kuyo nokufa uqobo.  Unxuse abantu ukuba bangangeni kulolu gibe.“Okunye abantu abangakwazi wukuthi izinto ezisetshenziswa uma abantu benza lo mkhuba wokuthwala, azihambisani nhlobo nedlozi,” echaza. Uthe kwalabo abasuke bethwalisa, abanandaba nokuthi bachazele kahle labo abasuke sebekhethe ukwenza lokhu.“Uma ungachazelwa kahle ukuthi ukuthwala kuhanjiswa kanjani, kunamiphi imiphumela emndenini nasezinganeni zakho, ngingabeka imali phansi, ngeke uqhubeke nakho ikakhulu uma uwumuntu owuthandayo umndeni wakho.”Yize engathandanga ukuchaza ukuthi uma kuthwalwa kusuke kuzokwenzekani emindenini kodwa uthe imigilingwane ehambisana nalo mkhuba isuke ifuna igazi okungaba ngisho elomuntu.Uthe okuyinkinga ukuthi uma leso sithwalo singayitholi lento esiyifunayo, sishaya umntwana noma umzali wakho.UKhumalo uthe ubona kumqoka ukuba abantu baxwayiswe kahle ngengozi yesithwalo ukuze bengagagameli bacabangele kusona ngoba bebona bebhuqwa wububha nesifiso sokufuna ukugwilika ngokushesha.Lo melaphi ujwayele ukuzwakala emsakazweni Ukhozi, ezinkundleni zokuxhumana nasemakhasini akhe, ufundisa kabanzi abantu ngemikhuba ehambisana nokwelapha ngokwesintu okukhona kuyo udaba lokuthwetshulwa nokunye. "
    },
    {
        "content": "INKANTOLO eNkulu yaseThekwini ikubekele uNovemba ukulalelwa kwecala elithweswe umengameli wezimantshi KwaZulu-Natal, uMnuz Eric Nzimande.UNzimande, osekuphele iminyaka emihlanu amiswa esikhundleni sakhe, usanda kuvela kule nkantolo. Icala lihlehlisiwe ukuze kulalelwe izindlalelo zokuqala kokuqulwa kwecala. UNzimande ubhekene namacala amahlanu okuphula umthetho iPrevention and Combating of Corrupt Activities (PRECCA) Act.Usolwa wuphiko lwezokushushisa iNational Prosecuting Authority(NPA) ukuthi wamukela imali ‘eyintshontsho’ engu-R230 000.Kwenzeka lokhu nje uNzimande uvele ugqigqa esigcawini esimqondisa ubugwegwe esiqale ngoJanuwari nonyaka.Isigcawu sisenkantolo edingida amacala athinta imindeni, ePhoyinti eThekwini.Sisahlabe ikhefu kanti kulindeleke ukuthi siqhubeke nomsebenzi waso wokubiza ofakazi esontweni lokuqala ku-Okthoba nonyaka.Ummeli kaNzimande, uMnuz Ravindra Maniklal, uthe inkantolo ilinde kuqale kuphothulwe isigcawu bese iqhubeka nokulalela icala eliphambi kwayo.UNzimande uyawaphika wonke amacala awu-162 athweswe wona abandakanya inkohlakalo alalelwe yilesi sigcawu.Okunye umqashi asola ngakho uNzimande ukuthi wayegembula ngesikhathi somsebenzi, enukubeza ngokocansi futhi egwazisa.UNzimande usolwa ngokuthi wayekade egwazisa abantu ababezobamba izikhundla zokuba yizimantshi. Kusolakala ukuthi lokhu wakwenza phakathi kweminyaka u-Ephreli 2012 no-Okthoba 2015.Kuthiwa nguyena owayeluleka ungqongqoshe wezobulungiswa ngaleso sikhathi, ukuthi wobani okwakumele bavale izikhala zokuba izimantshi.Okunye uNzimande asolwa ngakho ukuthumela uzakwabo wesifazane isithombe esasiveza ubuntu bakhe. Owesifazane kuthiwa wagcina elubike kwiKhomishini yeziMantshi lolu daba okuyiyona eshushisa uNzimande esigcawini. "
    },
    {
        "content": "UZOSIFAKA ngoLwesihlanu oluzayo isicelo sebheyili umfundisi webandla laseZayoni osesitokisini ngecala lokushaya umkakhe esithweni sangasese. UMfu Zamani Shozi (54) weGalile ukhalelwe ngamasongo kaSigonyela ngoLwesihlanu olwedlule.NgoMsombuluko uvele okokuqala eNkantolo yeMantshi yaKwaDukuza.Umangalelwe ngowesifazane eligodliwe igama lakhe okuvela ukuthi ngenyanga edlule wamshaya wamlimaza kabi esithweni sangasese.Kuthiwa waqala ngokumkhahlela maqede wambopha wase emshaya ngenduku esithweni sakhe sangasese. Lokhu kuthiwa kuholele ekutheni owesifazane agcine esopha.Lesi sehlakalo kuthiwa senzeka ngesikhathi owesilisa ecathamela umgilwa emgwaqweni ongaphandle kwaseNewlands.Kuyavela ukuthi babeshadile, kwakuwubukhazikhazi mhla beshada ngo-Okthoba nyakenye.Kuthiwa uShozi wamshaya kabi wamlimaza lowesifazane ngoba esefuna isehlukaniso esethole ukuthi umbhangqe nenqwaba yabesifazane.Owesifazane ubalwa nabesifazane abaningi okuvela ukuthi baba ngabagilwa bakaShozi njengoba ayehamba ebalobola bonke maqede abaqole nemali.Isolezwe labika kabanzi ngalolu daba nyakenye ngoDisemba. IMantshi uM. Blose ithe icala lihlehliselwa uLwesihlanu oluzayo kusaqhutshekwa nophenyo.Yaveza ukuthi uShozi uzoqhubeka nokugqunywa esitokisini kuze kufike lelo langa.\"Isicelo sakho sebheyili uzokwazi ukusifaka uma sewuvela ngokuzayo. Okwamanje kusanophenyo okumele luqhubeke,\" isho kanje.UShozi ngesikhathi evela enkantolo ubebonakala ekhululekile engathukile.Phambilini ubeke ezwakale eshumayela emisakazweni ehlukene yaKwaZulu Natal.Ibandla lakhe linabazalwane abaningi kodwa kuvela ukuthi sekunoqhekeko kubazalwane ngemuva kokuba kuvele ukuthi uthandana nenqwaba yabesifazane.Lo mfundisi waziwa ngokuphila impilo ewubukhazikhazi futhi uhamba ngezinhlobonhlobo zezimoto ezibizayo.Kuvela nokuthi uhlala emzini obizayo endaweni yomntakabani eThekwini.Ngo-2020 uke wavulelwa icala ngomunye wesifazane waseMgungundlovu ayemsola ngokumntshontshela amatekisi akhe.Isolezwe likhulume naye owesifazane ongumgilwa obekhona enkantolo ngombandela wokuthi angavezwa okwamanje.Ukhale ngesihluku esikhulu esikhonjiswe nguMfundisi kuyena. Wababaza indlela amshaya ngayo. "
    },
    {
        "content": "KUVELE ukuthi bangamalungu eCommunity Policing Forum (CPF) abangani abathathu boMfundisi webandla laseZayoni, bonke ababhekene necala lokudubula babulale abadlali bebhola esigamekweni esenzeka enkundleni yezemidlalo yaKwaDukuza, ngo-Okthoba 20, 2020.Abasolwa kuleli cala ngumholi webandla, iWisdom From Christ Church International, uMbhishobhi Mzwanele Radebe (42), oMnuz Sikhumbuzo Nxumalo (35), Sikhumbuzo Muziwendoda Mathenjwa (42) noBhekezakhe Yimba (39) obethula ubufakazi bakhe izolo.Babhekene necala lokudubula babulale abadlali bebhola ababili uNjabulo Cele (16) noFrancis Kuhane (17).Laba ababili kuthiwa badubuleka umzimba wonke kodwa izinhlamvu eziningi zaziphelela esifubeni kumufi ngamunye.Abamangalelwa bakhalelwa ngamasongo kaSigonyela ngemuva kwezinsuku ezimbalwa. Basifaka isicelo sebheyili kodwa inkantolo yabachitha.Bebekade bevele eNkantolo eNkulu yaseThekwini. Ngosuku lwesigameko abafi kuthiwa babesemotweni ngesikhathi kuqhamuka abasolwa abane abayiqhulula ngezinhlamvu ezingu-24 bashonela kuyona imoto.Enkantolo kuvele ukuthi abamangalelwa bobane babengamalungu okuqina eqembu Inkatha Freedom Party (IFP).Kuvele ukuthi ababedubula babecabanga ukuthi babulala uMnuz Mzwandile Ndlela ongumqeqeshi webhola futhi oyilungu leqembu, i-Independence Alliance.Kuthiwa abahlaseli babenengwa ukuthi uNdlela usola ikhansela labo, uMnuz Jabulani Sibiya, ngokukhetha iphela emasini uma kunikezelwa ngezindlu zomxhaso KwaMadundube, KwaDukuza.UYimba ongummangalelwa wesithathu ethula ubufakazi izolo, uveze ukuthi yena wayengusihlalo weCPF.Ubekade ephendula umbuzo kamshushisi, u-Advocate Thabani Buthelezi wokuthi kungani athola izingcingo eziyishumi kuMnuz Mpilo Biyela okuthiwa kwaqale kwabonakala yena enkundleni yezemidlalo ngaphambi kokuba kusuke udungunyane.\"Mina bengiyilungu leCPF sinaye uMpilo nabafowethu esisolwa nabo. UMpilo wayengishayela ucingo ngalolo suku ngoba wayefuna ukungazisa njengosihlalo wakhe ngokwenzekile enkundleni yezemidlalo,'' usho kanje.UButhelezi uthe uyayichitha impendulo kaYimba wase emsola ngokuthi ungomunye wongqondongqondo ekubulaweni kwabadlali bebhola.Uqhubekile uButhelezi wasola uYimba ngokugodla iqiniso ngakho konke okwenzeka ngosuku lwesigameko.\"Angeke ushayelwe ngumuntu oyedwa ucingo amahlandla aze abe yishumi ingekho into eniyihlelayo,'' usho kanje.Uphendulile uYimba wathi: \"Uma abantu bekhuluma kaningi ocingweni lokho kuchaza ukuthi kukhona umuntu ozofa?UButhelezi utshele uYimba ukuthi umsebenzi wakhe ukuphendula, hhayi ukubuza uma ebuzwa.IJaji uJikela libuze uYimba ukuthi kungani kuthathe isikhathi eside kangaka ukuvezela inkantolo ukuthi babengamalungu eCPF?UYimba uthe lolu ulwazi vele akholwa ukuthi belusazovela enkantolo ngokuqhubeka kwesikhathi.Icala liyaqhubeka."
    },
    {
        "content": "IHLOME ngezikhulumi ezinohlonze ikhempu yabafana ehlelwe nguMfu Sizwe Manqele ophinde abe nguSihlalo wenhlangano eqhakambisa umkhuleko, iGap Standers Network.UManqele uveze ukuthi ikhempu izothatha izinsuku ezimbili njengoba izoqala ngoSepthemba 20 iphothulwe ngakusasa, eMbumbulu College.Isiqubulo sayo uthe sithi: Abafana Banamhlanje Bangamadoda akusasa.'Phakathi kwezikhulumi okulindeleke ukuba zibe yingxenye yale khempu, kubalwa uPrince Nhlanganiso Zulu, Dkt Sibongiseni Dhlomo, uMkhuzi wamaPhoyisa KwaZulu-Natal uLieutenant General Nhlanhla Mkhwanazi, uThabo Mnguni olingisa indawo kaMbatha kuZalo, yingwazi yebhola eseyawaphanyeka emgibeni amakhokho, uSiyabonga \"Bhele\" Nomvethe nabanye.UManqele uthe inhlosongqangi yale khempu ukuqinisekisa ukuthi abafana bakhuliswa ngendlela efanele.Uthe ziyakhathaza izigameko ezinyantisa igazi ezibandakanya abantu besilisa, wathi ukholwa ukuthi ugotshwa usemanzi. Uthe ikhempu yalolu hlobo ingahamba ibanga elide  uma kukhulunywa ngekusasa labafana abasakhula.Uveze ukuthi le khempu ufuna ukuyibona isabalala kuzona zonke izifundazwe eNingizimu Afrika ngokuhamba kwesikhathi. Uthe kulokoza inhlansi yethemba ngokuthi bazozuza lukhulu bashintshe nendlela yokwenza izinto labo bafana abazoba nenhlanhla yokuthola ithuba lokuba yingxenye yekhempu.“Ngifisa ukuthi le khempu yenze umehluko omkhulu kubafana abasakhula,’’ esho egcizelela.UManqele ungumholi webandla iLife Grace Centre. Ngonyaka owedlule wakhala wemuka nendondo yeBest Community Radio Show ngohlelo lwakhe, iMvuselelo alwenza kwiMbokodo Fm.Kukhuthazwa nabanye abafisa ukuhambisa izingane zabo zabafana ukuba bashayele kule nombolo: 083 762 3454."
    },
    {
        "content": "USEPHUMELE obala wazwakalisa isifiso sakhe sokubona ibandla aliholayo libuyela esimweni elaliyiso ngaphambilini, uMfu Bonginkosi Ngcobo oyiNhloko yeBandla, iGadner Mvuyane African Congregational Church of Southern Africa.UNgcobo ophinde abe ngusomabhizinisi uqale ukuhola leli bandla njengoMengameli walo ngo-2018.Ugonyuluke ngesifiso sakhe sokubona leli bandla libuyela esimweni. Uthe kwaba yishwa elikhulu ukuthi esanda kungena ekuholeni leli bandla kwavumbuka ukhuvethe lweCovid 19.Ulimise ngesihloko elokuthi labashiya nezibazi. Uthe kuyimanje kuningi okungahambi kahle ebandleni kusukela ngaleso sikhathi.\"Iqiniso elimsulwa ukuthi iCovid -19 yasishiya nezibazi ezinkulu. Kuyimanje sisalwa nazo lezo zibazi,'' usho kanje.Uveze ukuthi ukhuvethe lwadala umoya wobuvila kubazalwane, lwaphinda lwaqeda imisebenzi kwabanye.Uthe kodwa ukufadabala nokudlondlobala kwaleli bandla kuncike kakhulu kubaholi balo abathathu.Labo baholi ubagagule ngamagama wathi nguMfu B.W. Ngcobo, uMfu B.H. Msibi noMfu M.A. Hlatshwayo.Lawa madoda uthe anobuhlakani obanele bokuqinisekisa ukuthi leli bandla alifadabali, kodwa liyakhula.\"Nami ngiyazibala kulawo madoda okumele enze isiqiniseko sokuthi leli bandla liyama noma ngabe sekunzima kangakanani.“Uma limile kuyodunyiswa uNkulunkulu ngesikwenzile, kodwa uma lifadabala kuyoba kubi. Kuyobe kwenzeka ezandleni zethu,'' usho kanje.Ukhulume nangezinhlelo ezihlabahlosile leli bandla eliye libe nazo. Ezinye zazo ukulekelelwa kwamalungu omphakathi aswele.Ukhulume nangohlelo abanalo lokukhuthaza ezemfundo kubantu abasha bebandla. \"Sikholwa ukuthi ezemfundo ziwumgogodla omkhulu kubona bonke abantu abasha bethu,'' usho kanje."
    },
    {
        "content": "UKUKHULA kanzima emndenini ohlwempu uthi kumenze wasungula umkhankaso awethe ngokuthi yi-1 Million pairs of school shoes,  umfundisi waseZayoni.UMfundisi Linda Mfekayi (42) ozalelwe eMtubatuba, ukholwa wukuthi abefundisi kumele kube khona indima abayiklamayo ekuthuthukisweni kwezemfundo.Wathi inhloso yomkhankaso wukwelekelela ngezicathulo abafundi abavela emindenini ehlwempu. Uqhube wathi uwuqale ngenxa yokuthi naye wakhula ngaphansi kwesimo esifanayo. \"Ngibone ukuthi angibe nomkhankaso ozolekelela abafundi ngezicathulo. Ngibonile ukuthi akwenele uma ngixoxela abantu ukuthi kwakunzima kangakanani ukuthola izicathulo ngisafunda,'' usho kanje uMfundisi ohola ibandla laseZayoni.UMfekayi uqhube wathi uyazi ukuthi kwabanye abantu kuzwakala njengehaba ukuthi ufuna ukuhlanganisa izicathulo eziyisigidi. Ngokusho kwakhe, ukholwa wukuthi wethemba uNkulunkulu ngoba akukho okungenzeki kuyena. Ugcizelele ukuthi isibalo sezicathulo sizohlangana. \"Njengoba ngikhuluma nawe nje, sesikwazile ukuthi sihlanganise amapheya ezicathulo alinganiselwa ku-396. Nakanjani ngikholwa wukuthi sizogcina sifikile kwisigidi. Nginxusa bonke abantu ukuthi bafake isandla ukuze lokhu kuzobonakala kuphumelela,’’ kunxenxa uMfekayi. Uveze ukuthi kunabantu abaningi abafaka igxalaba ngoba bafuna ukuqinisekisa ukuthi uthela izithelo ezinhle umkhankaso wezicathulo.Ucaphune encwadini engcwele umbhalo ojwayelekile othi “sibusisiwe isandla esiphayo kunesamukelayo”.Umfundisi uqhube wathi kulokoza inhlansi yethemba ngokuthi ngemuva kwezinyanga ezimbalwa izicathulo zizobe sezihlangene. “Ngikholwa ukuthi uma ukholwa nakanjani kuNkulunkulu uyakwenzela lokho osuke ukudinga ngaleso sikhathi. Nami ngiyakholwa ukuthi lokhu engikufunayo uNkulunkulu uzokwenza nakanjani,'' kuphefumula umfundisi.UMfekayi uphethe ngelithi unethemba lokuthi ibandla likaNkulunkulu kumele libhukule liqinisekise ukuthi abantu abasha, abaphazanyiswa wukushoda kwezicathulo nomfaniswano wesikole emfundweni yabo."
    },
    {
        "content": "UMFUNDISI osamncane ngokweminyaka ukhuthaza ozakwabo ukuba bahambe ngokucophelela, benze isiqiniseko sokuthi abasidicileli phansi isithunzi sebandla likaNkulunkulu.UMfu Siphiwo Sithathu (33) oyinhloko yeChurch of Christ Ministries (CCM), obekade ekhuluma kwindumezulu yenkonzo yaleli bandla ebikade iseHlanzeni, eMagabheni.USithathu uthi ukholwa ukuthi ibandla likaNkulunkulu kumele lihlonishwe futhi kwenziwe yonke into ngendlela efanelekile neyamukelekile.Wathi kumqoka ukuthi nabo njengabaholi abasebancane ngokweminyaka babonakale benyathela ngokucophelela.Ulimise ngesihloko elokuthi ebandleni aliholayo kunezinto angafuni nje ukuthi zenzeke ngoba kuyokhonjwa yena ngenjumbane.Okunye kwakho umjolo wabazalwane, wathi akafuni nokuyizwa into enjengaleyo. \"Mina ngifuna into kaNkulunkulu kube yinto ehlanzekile nehloniphekile ngaso sonke isikhathi,'' usho kanje.Eqhuba, uveze ukuthi eminyakeni ezayo ufuna ukubona leli bandla lidlondlobala lize lifinyelela kuzona zonke izifundazwe ezikhona eNingizimu Afrika.Uthe konke kuncike kakhulu ekutheni ubuholi bebandla busebenza ngokuzikhandla okungakanani.Ngalolu suku kube khona amalungu amasha leli bandla abeliwamukela ngokusemthethweni okuyinto uSithathu athe imhlabe mxhwele kakhulu.Ebebejoyina ibandla ubakhumbuze ngezimiso zebandla ukuba kumqoka kangakanani ukuba zigcinwe futhi zihlonishwe ngaso sonke isikhathi.Ukhulume kabanzi nangokubaluleka kokuba abantu abasha baleli bandla babonakale beqhuba izifundo zabo ezikhungweni zemfundo ePhakeme.Uthe kuba lula ukuphumelela kumuntu omusha ohlome ngemfundo.\"Siyakholelwa kakhulu ekutheni imfundo iyikusasa eliqhakazile kubona bonke abantu abasha bethu,'' usho kanje."
    },
    {
        "content": "UMFUNDISI osemncane uthi ukholwa ukuthi kumqoka ukuchelelwa kwemishado yabantu abamnyama ukuqinisekisa ukuthi noma izamaziseka kodwa akuqhumi izehlukaniso.UMfu Thembinkosi Congolo (37) ukusho lokhu ngesikhathi kunesigcawu sabantu abashadile ebesihlelwe yisikhungo sakhe, iMukashi Marriage Officers.Besikade sisesakhiweni seGrace Life Church ebiseReunion, eSiphingo, muva nje.UCongolo uthi uyakholelwa emishadweni ngakho kumele ibandla likaNkulunkulu nalo libhukule liqinisekise ukuthi iyama.\"Kumqoka ukuthi izigcawu zalolu hlobo zibe khona. Ngikholwa ukuthi zinendima enkulu eziyidlalayo kubantu bakithi abasemishadweni,'' usho kanje.Uveze ukuthi lesi bekungesisona esokugcina isigcawu kodwa ziyeza ezinye ezizoba wuchungechunge kusona sonke isifundazwe iKwaZulu Natal.\"Sifuna ukufinyelela kusona sonke isifundazwe. Ngokuhamba kwesikhathi sihlela nokuthi sifinyelele nakwezinye izifundazwe,'' usho kanjena.Lo mbhidlango ubambisene kuwona no-Advocate Jodwane Nyameko ongummeli. Uthe ukholwa ukuthi abantu abashadile bayadinga ukuthola ukuboniswa okuvela kubameli.Isikhulumi sosuku bekunguMphostoli Musa Khwela weJesus Restoration owenabe kabanzi ngokubaluleka kokuba abashadile bazane kangcono futhi babekezelelane.Uthe emshadweni akuhlezi kumnandi, wathi kodwa okumqoka yizindlela ezinobuhlakani okumele zisetshenziswe ngabasemshadweni ukuxazulula izinkinga zabo ngokuthula.\"Yonke imishado iyahlaselwa yizinkinga kodwa okuyikhona okumqoka kakhulu wukuqinisekisa ukuthi izinkinga zisonjululwa kanjani,'' usho kanje.Uthe emandulo sasiphansi kakhulu isibalo sabahlukanisayo, wathi lokhu kwakubangelwa ukuthi kwakubanjiswana kukhona konke ababekwenza.Ukhuthaze nokuthi abashadile bazifundise ukukhuluma kabanzi ngezezimali. "
    },
    {
        "content": "UFUNA ukusebenzisa umculo ukushumayela iZwi likaNkulunkulu uMfu Favour Mabaso oyinhloko yebandla labasindisiwe, iHome Of Divinity.UMabaso usanda kukhipha i-albhamu ayibize ngesihloko sebandla lakhe iHome Of Divinity. Inezingoma ezingu-15 sezizonke.Uthi isiqalile ukuthi itholakale ngezindlela zobuchwepheshe besimanje. Echaza ngalokhu uMabaso uthe: \"Ngiyakholelwa kakhulu ekutheni umculo unamandla enele okuthi kuguquke indlela umuntu acabanga ngayo. Umculo unamandla okushintsha izinto eziningi. Yingakho kumele nebandla likaNkulunkulu liwusebenzise.''UMabaso uphinde abe ngumsunguli wenhlangano ecija amakhono ebizwa ngokuthi yiHope 4 Future. Kule nhlangano kufundiswa abantu abasha ukubhaka amakhekhe. Udalule ukuthi sekuphele iminyaka engu-16 eqhuba lo msebenzi.Ugcizelele kakhulu ukuthi uyakholelwa ekusetshenzisweni kwamakhono ngenhloso yokuzithuthukisa.Ibandla aliholayo linamagatsha eThekwini ku-56 Maud Mfusi owabe waziwa ngoSt George ngaphambilini. Linelinye igatsha likuKismet Hotel, 460 Long Market eMgungundlovu. Elesithathu okungelaseGoli lona lizokwethula maduze nje.Uthe ufuna ukubona leli bandla lisabalale lifinyelele ezingxenyeni ezahlukene zesifundazwe iKwaZulu-Natal kanjalo naseNingizimu Afrika yonkana.Uphinde abe ngumbhali onohlonze nosezakhele udumo. Ngo-Agasti uveze ukuthi uzokwethula ngokusemthethweni incwadi esihloko sithi : Holy Ghost Revolution.Unezinhlelo ezahlukene emisakazweni eyahlukene yaKwaZulu Natal. Ibandla ulisungule ngo-2022."
    },
    {
        "content": "UBONGA uNkulunkulu uMfundisi waseZayoni obegcotshwa waphinde wabopha elikasofa silahlane ngosuku olulodwa.UMfu Mphiliseni Mthunzi ophinde abe ngumelaphi wendabuko, ubegcotshwa  njengoPresiding Bishop webandla aliholayo, iMercy of God Church.Leli bandla ulihola ngokubambisana nomkakhe, uNkk Sakhile Matsebula.Usuku luqale ngokuthi emini laba ababili babophe ifindo lomshado phambi kwezinkumbi zamalungu aleli bandla. Bekukhona namanye amabandla abeyingxenye yale ndumezulu yomcimbi.Umcimbi ubuqhubeka eWithok Estate eBrakpan, eGauteng. Bobabili benze izifungo zokuthi bazothembeka banakekelane futhi bahloniphane baze bahlukaniswe wukufa. Banikezwe nethuba lokuthi basho okusenhliziyweni yabo.Ntambama kungene indumezulu yenkonzo lapho obesekugcotshwa khona uMthunzi esikhundleni sikaPresiding Bishop webandla. UMthunzi ubonge uNkulunkulu ngokumbusisa ngohlobo lwamakholwa akhuthele futhi amazisayo uNkulunkulu. Uthe uzizwa ethobekile ngokuhola abazalwane balolu hlobo. Uthe uyamthanda kakhulu uNkulunkulu yingakho elihlonipha nebandla alinikezwe nguNkulunkulu.Obeqhuba inkonzo yokumgcoba ngu-Archbishop J Khumalo oyiNhloko yebandla, iRevival Catholic Church.UKhumalo umdonse ngendlebe uMthunzi ngokuthi anyathele ngokukhulu ukucophelela kukhona konke akwenzayo.\"Njengoba sikugcoba kulesi sikhundla nje silindele ukukubona wenza lokhu uNkulunkulu akulindele kuwena, hhayi okunye esingakwazi,'' kuyala uKhumalo.Leli bandla aliholayo uMthunzi linagamatsha kuzona zonke izifundazwe  eNingizimu Afrika. Kulo nyaka lihlanganisa iminyaka eyisishiyagalolunye labakhona njengoba lasungulwa ngo-2016, Julayi 17.Emcimbini bekunezihambeli okubalwa uMnuz Jabulani Ngcobo wodumo lweCashFlow. Abalingani bakaMthunzi abalapha ngokwendabuko nabo bebephume ngobuningi babo bezomeseka."
    },
    {
        "content": "IHHOVISI likaMgcinimafa selichithe ukuthi izinkinga ezibhekane neKhomishini yezoKhetho kuleli, ngesikhathi kuvotwa zidalwe wukungaxhaswa ngokwanele ngemali.Leli hhovisi lithi ikhomishini ibixhaswe ngemali eyenele ukuze ibambe ukhetho nonyaka lukazwelonke nolwezifundazwe.Lokhu likusho kulandela izikhalazo ngokungahambi kahle kwezinto okhethweni ebezivela ezinhlakeni ezehlukene.Kukhalwe ngokuthi ikhomishini ibingaluhlelelanga ngendlela ukhetho ngoba imishini yokubheka abazovota ibingasebenzi okwenze kwaba nolayini abade ezikhungweni zokuvota. Kwezinye izindawo kukhalwe ngokujikiswa kwabavoti.Isitatimende esikhishwe yihhovisi likaMgcinimafa siveze, ukuthi ngesikhathi lilungiselela isabelomali sezwe, laxhumana nekhomishini mayelana nezidingo zokhetho.“Saxhumana nekhomishini yavuma ukuthi isabelomali esizoyabela yona, sizokwazi ukuhlangabezana nezidingo. Savumelana nekhomishini ukuthi ngeke sibe khona isidingo sokuthi yengezelwe imali ngoba yathi bekukhona uR1.5 billion, eyayinawo emgodleni.”Isitatimende sithe onyakeni wezimali u-2024/2025 ikhomishini yahlinzekwa ngoR2.232 billion. Siveze ukuthi uR322 million wale mali wanikwa ikhomishini ngo-Ephreli kulo nyaka.“NgoMeyi ikhomishini inikwe uR1 billion. Kunemali enguR350 million okwakungeyokuhlinzeka ngezokuphepha ngesikhathi sokhetho.” Abaholi bamaqembu ahlukene bakhalile ngezinkinga ezikhungathe ikhomishini ngalesi sikhathi.UMnuz Granville Abrahams, imenenja ebhekele ukusebenza kwekhomishini, utshele abezindaba ukuthi imali abayabelwa yona yenza izinto ezifanele. Uthe baqasha inqwaba yabasebenzi abebesiza ngezinto zokhetho.Uveze ukuthi kwagaywa namaphepha okuvota acela ku-90 million ngoba kulolu khetho bekukhona iphepha lesithathu lokuvota elinabangenele ukhetho ngokuzimela.“Emalini esabelwe yona siyisebenzise ezinhlelweni zokhetho. Siqashe inqwaba yabasebenzi ngalesi sikhathi sagaya nenqwaba yamaphepha okuvota ukuze angashodi uma sekuvotwa,” kusho u-Abrahams.Akazange adalule ukuthi imali ababelwa yona ibiyanele noma ibingenele.“Senze obekumele sikwenze kulokhu ebesabelwe khona ukuze ukhetho kube ngolukhululekile nolunokuthula.” "
    },
    {
        "content": "UZOYIVALA kusenesikhathi uMnyango wezokuThutha KwaZulu-Natal eminye yemigwaqo ezokhahlanyezwa ukukhithika kwezulu kulesi sifundazwe.Lokhu kushiwo uMphathiswa walo mnyango, uMnuz Siboniso Duma ngoLwesine ngesikhathi enesithangami esiphuthumayo nabezindaba eGreyville eThekwini.UDuma ubize lisithangami ngenhloso yokuzochazela izakhamuzi ukuthi isifundazwe sikulungele kangakanani ukubhekana nokukhithika kwezulu okuthiwa kuzoba khona ngoMsombuluko nangoLwesibili. Phakathi kwezindawo okuthiwa zizokhahlamezeka kukhona uMnambithi, Underberg, Drakensburg, Giant’s Castle nezinye izindawo eziphakeme ezakhele lezi zindawo. Kuvele nokuthi lokhu kungahle kulandelwe yimvula enamandla kulezi zindawo, eThekwini, nakwezinye.UDuma uthe phakathi kwezinto abazimisele ngokuzenza ukuthi bayivale imigwaqo esezindaweni okuphume isexwayiso sokukhithika kuzo.“Kulokhu sizoyivala ngempela imigwaqo futhi ngeke sisithambise isandla kubashayeli,” kusho uDuma.Uveze ukuthi ngempelasonto eyedlule ngesikhathi kuhlasele inkinga efanayo, kube khona ukungabambisani kahle phakathi kwabo nabashayeli ababekhombisa ukungayizwa eyokuthi imigwaqo iyavalwa ngenxa yeqhwa.Uthe balungise nogandaganda abangu-23 ukuthi bame ngomumo ukuze bayogugula iqhwa emigwaqweni ezokhahlamezeka.“Sibankanise ezindaweni ezehlukene okuvele ukuthi zizoba nale nkinga,” kusho uDuma.Uveze nokuthi bankanise namathimba ezinhlekelele anesipiliyoni, ukutze akulungele ukuthi uma sesiqala isimo, akwazi ukuqala umsebenzi olindeleke kuwo. Uthe lama thimba aphinde acijwa ukuthi azowenza kanjani lo msebenzi ngokushesha.Ubalule nokuthi bavivise namaphoyisa omgwaqo ukuthi nawo ame ngomumo ukunika umhlahlandlela emigwaqweni ezokhahlamezeka ukuze kulawuleke isimo nabashayeli.Uthe imigwaqo eseqhulwini kuleyo abazoyiqapha ngeso lokhozi, uN3 ngaseHarrismith, umgwaqo uTugela, uR617 phakathi kweKokstad ne-Underberg, iMooi River neminye.Ephawula ngenhlekelele eyenzeke ngempelasonto, uthe bafunde isifundo sokuthi kufanele bahlele baphinde bazilungiselele kusenesikhathi.Uthe bayaqonda ukuthi okunye ngeke kume ngomumo masinyane njengoba elakuleli liyizwe elisathuthuka, wathi izinto ezifana nemishini efanele nengqalasizinda kuzothatha isikhathi ukuthi kufinyelele ezingeni.“Okukhulu kunakho konke esikufundile ukuthi izexwayiso zezulu kufanele sizithathele phezulu sonke. Abantu abaningi uma zikhishwa lezi zexwayiso, abazikholwa,” kusho uDuma.Uqhube wathi okwenzeke ngeledlule kufanele kukhumbuze abantu ukuthi indaba yokuguquguquka kwesimo sezulu yinto okufanele bazi ukuthi iyinto yangempela futhi isiyingxenye yempilo yezakhamuzi zakuleli.Uxwayise nangokuthi kulezi zinsuku okulindeleke ngazo ukukhithika, abantu bayanxuswa ukuthi uma uhambo lungaphuthumi, abangaluthathi, kuze kudlule isimo esibi sezulu.Esigamekweni sokuvaleleka kwezimoto emgwaqweni ngempelasonto, kwashona abagibeli ababili ngenxa yokungenwa amakhaza kakhulu.Zingaphezu kuka-1 800 izimoto ezavaleleka emgwaqweni uN3 noN11 kuleso siwombe. "
    },
    {
        "content": "UMISIWE uthishanhloko wesikole samantombazane iPretoria Girls' High, kuqala phansi izinsolo zokucwasa kulesi sikole.Lokhu kudalulwe nguMphathiswa wezeMfundo eGauteng, uMnuz Matome Chiloane, wathi ukumiswa kukathishanhloko kwenziwe ngenhloso yokuqapha ezokuphepha.UMphathiswa uhambele esikoleni ngoLwesibili ntambama lapho etshele khona abebekhona ukuthi uPhillipa Erasmus, uzohlala ekhaya izinyanga ezintathu kuze kuphothulwe uphenyo mayelana nezinsolo zokucwasa.U-Erasmus waqashwa kulesi sikole ngo-2018 ngemuva kokuba kusuke izidubedube zokucwaswa kwabafundi bebala elinsundu ezaqala ngo-2016.Abafundi abangu-12 kulesi sikole bamisiwe ngenxa yokuthinteka ezinsolweni zokucwasa okwenzeke enkundleni yeWhatsApp yabamhlophe kuphela."
    },
    {
        "content": "INKOSIKAZI yenkakha kaphrojusa owayebuye abe ngumculi uRobbie Malinga, ongasekho emhlabeni, isithathe isinqumo sokuthi ifake enkantolo iTS Records ifuna inkontileka eyasayinwa wumyeni wayo ephakathi kwakhe nale nkampani.U-Ann Malinga ongunkosikazi kaRobbie uthe kuyaphoqa ukuthi afake iTS Records enkantolo emva kokufaka incwadi yabameli, ebhalela inkampani efuna inkontileka kaRobbie kodwa iTS Records yangampendula. Isolezwe Ngempelasonto linayo ikhophi yencwadi yabameli baka-Ann Malinga ayibhalele iTS Records, ne-Universal Music efuna inkontileka yokusebenzisana kwezinkampani nomyeni wakhe, ukuze abone ukuthi kumele ahlomule kanjani kumaroyalty omyeni wakhe. Incwadi ibhalwe ngabameli baka-Ann, iMdakane Attorneys Inc, lapho becela ukuthi banikwe wonke amaphepha asayinwa nguRobbie enkotileka yokusebenzisana nalezi zinkampani. Uthe okwenza agcine engazi ukuthi kumele ahlomule kanjani ngamaroyalty omyeni wakhe okumele awathole yingoba nenkontileka akanayo.“Ngiyibhalelile iTS Records ne-Universal Music ukuthi banginike lamaphepha enkontileka. I-Universal isingiphendulile icacisa ngedaba yamaphepha engiwadingayo nokuyinto engikhululile kodwa iTS ivele yakhetha ukungaphenduli. Isenzo sayo siyaphoqa ukuthi sibafake enkantolo ngoba kuyacaca ukuthi abazimisele ukuthi sisebenzisane kahle njengoba beziba ngisho nencwadi yabameli. Ngesikhathi bebhalelwa bebekelwe isikhathi ukuthi babe sebephendulile kodwa kuze kube yimanje abakasho lutho,” kusho u-Ann.Kwimpendulo yakwa-Universal Music leli phephandaba elinayo ikhophi yayo, le nkampani iyaziqhelelanisa namaphepha asayinwa phakathi kukaRobbie nayo kodwa iwakhomba khona eTS Records. Empendulweni yayo i-Universal Music iyakuveza ukuthi, impela iyazi ukuthi ikhona inkontileka eyasayinwa abaculi abangaphansi kweTS Records ebisebenzisana nayo kodwa bona babenenkontileka neTS Records, engathinti abasayine ngaphansi kwayo. Bathe inkontileka yokusebenzisana neTS Records yasayinwa yi-EMI ngaphambi kokuba ithengwe yi-Universal Music. Bathi le nkontileka yayithinta ukusebenzisana phakathi kwabo ne-TS Records kuphela ingathinti abantu abangaphansi kweTS Records. Yathi uma kukhona abafuna ukukwazi abaxhumane nayo iTS Records.Imizamo yokuxhumana nommeli weTS Records, uDumisani Motsamai ayiphumelelanga ngoba nomyalezo athunyelelwe wona akawuphendulanga.U-Ann uthe akusekho okunye sebezohlangana khona enkantolo ngoba kuyacaca abazimisele ukubambisana nabo.Ukuxabana phakathi kuka-Ann Malinga, neTS Records kaTK Nciza kuqale eminyakeni edlule ngesikhathi sekumele u-Ann athole imali yamaroyalty kaRobbie kodwa wakhala ngokuthi akayitholile. Uthe ubevamise ukuyithola kodwa kumxakile uma esebona engasayitholi kunalokho watshelwa ngemali eyisamba anikwa yona iTS Records watshelwa ukuthi ukhisimuzi wezingane. "
    },
    {
        "content": "NJENGOBA kuqale inyanga yamagugu esintu kuleli, umelaphi wesintu uMnuz Siyanda Miya weTrunquil Herbs uqale umkhankaso wokugqugquzela abantu ukuthi bangabi namahloni ngokusebenzisa amakhambi esintu. Njengamanje uhambela izingxenye zeKwaZulu-Natal ehambe efundisa kabanzi ngamakhambi esintu ikakhulukazi ngezihlahla nezimpande ezitholakala khona emphakathini, eziwusizo ekwelapheni izifo ezithile.UMiya ongowokuzalwa eMazabekweni, eXobho, uthi yinqwaba yemithi yesintu ekwazi ukwelapha izifo ezingamahlalakhona njengaleyo ekwazi ukulawula umfutho wegazi nesifo sikashukela. Uthe ikhona naleyo ekwazi ukwelapha ngisho izifo ezibucayi eyayaziwa emandulo engakutholi ukugqanyiswa ngenxa yokuthi ayihloliwe ngohlelo lwasentshonalanga. \"Lo mkhankaso ngikholwa ukuthi uzobasiza abantu bakithi ngoba imithi yesintu inamandla enele okusiza abantu bakithi,'' usho kanje.Uthi kunezifo eziyingozi nezibonakala zidla fumuka zidla silaza kodwa kunemithi yesintu ekwazi ukubhekana nazo. Wenze isibonelo ngesifo sikashukela wathi sesibaqedile abantu.\"Akuphele manje kubantu ukuthi bayingabaze imithi yesintu ngoba yiyona esebenzayo. Uyabona uma kukhulunywa ngesifo sikashukela, silapheka kangcono uma ungeke uyizibe nemithi yesintu,'' usho kanje.Phakathi kwezinye zezifo imithi yesintu ekwaziyo ukuyiqeda ubale inkinga yezilonda, isifuba, izinduna nezinye.Uveze ukuthi imithi yesintu ayisebenzisayo midala njengoba yaqala ukugaywa ngumkhulu wakhe owabe enguMfundisi ebandleni lamaRoma aKhatholika.Uthe inkinga ukuthi abantu bayayiziba imithi yesintu bese beqala ukuyicabanga ngoba sebebona ukuthi sezihlulekile izibhedlela.\"Uma umuntu ogulayo engaqala kusanesikhathi ukusebenzisa imithi yesintu nakanjani ukhona umehluko ongaba khona,'' echaza.Uthe imithi yesintu iyalekelela nokuhlanza isinye somuntu wesifazane ngendlela efanele.Ujwayele ukuzwakala emsakazweni uKhozi FM lapho asuke ekhuthaza khona ukusetshenziswa kwemithi yesintu."
    },
    {
        "content": "UMKHUZI wamaphoyisa KwaZulu-Natal, uLieutenant General Nhlanhla Mkhwanazi, ubize umhlangano okhethekile nezinhlaka ezithintekayo kuqubuka uthuthuva kwabamatekisi eThekwini.Lokhu kuza ngemuva kokuvalwa kwemizila ebheke ePort Shepstone nemigwaqo emikhulu eThekwini ngabamatekisi abebedinwe begane unwabo ngoLwesine nangoLwesihlanu.Kulesi siteleka, kuvalwe imigwaqo uN3 noN2 nokuyimigwaqo emikhulu esetshenziselwa ukuphuma nokungena kulawa madolobha. Imboni yamatekisi ikhala ngokuthi uMnyango wezokuThutha ubopha izimoto zabo kanti futhi lo mnyango ubonakala uhluleka ukukhiqiza izimvume (permits) adingwa yile mboni.Umkhuzi wamaphoyisa ubize lo mhlangano okhethekile phakathi kwazo zonke izinhlaka ezithintekayo kwezomthetho, uMnyango wezokuThutha nabemboni yamatekisi ukuze kuxazululwe izinkinga ezikhona ngaphambi kokhetho.Kulindeleke ukuthi bonke abahlangene bakwazi ukuphuma nezinqumo ezizolekelela, kugwemeke isiteleka ikakhulukazi ngezinsuku zokhetho."
    },
    {
        "content": "Usenze isibophezelo sokuthi bazosebenza ngokuzikhandla ngenhloso yokuthola ongqondongqondo betulo lokubanjwa kwenkunzi kwezimoto ezithwala imali, uKhomishana wamaPhoyisa KwaZulu-Natal, uGeneral uLieutenant Nhlanhla Mkhwanazi.Ubekade ebize isithangami sabezindaba ngoLwesihlanu, eThekwini, ukuzoveza kabanzi ngesimo samacala ehlukene nangesimo sezokuphepha esifundazweni.UMkhwanazi ukhuluma kanjena nje, seziphenduke insakavukela muva nje izigameko zokubanjwa kwenkunzi izimoto zemali.Uveze ukuthi kusuka ngo-Ephreli nonyaka kuze kube manje zingu-17 izigameko zokubanjwa kwezimoto ezithwala imali. Amaphoyisa akwaze ukuvimba ezinye izigameko ezinhlanu ezigcine. Uthe kuboshwe abasolwa abahlanu, abathathu kubo asebelahlwe ngamacala. Kudutshulwe kwabulawa abasolwa abangu-10 balezi zigameko ngesikhathi bedubulana namaphoyisa. Esigamekweni sakamuva kubikwa ukuthi kubanjwe imoto yemali KwaMadundube, KwaMaphumulo. Kulesi sigameko kuthiwa abasolwa babaleke nemali.Ziningi ezinye izigameko ezifuze lezi okuke kwabikwa ngazo ngaphambilini.Emgwaqweni uN2 ngaKwaMashu, abasolwa abane ababehamba ngezimoto ezahlukene bavulela ngenhlamvu bebhekise emotweni ethwala imali bagcina bebaleke nesamba semali engadalulwanga.Isigameko esifanayo senzekile naseKranskop emasontweni edlule, kwafa ujuqu abasolwa ababili ngesikhathi abasolwa ababandakanyekayo sebetholana phezulu namaphoyisa ePhoenix ngesikhathi bebaleka.Ngenyanga eyedlule, amaphoyisa adubule abasolwa abane ebebefunwa ngamacala okubamba inkunzi izimoto ezithwala imali eCamperdown. Abasolwa kuthiwa badubula kuqala amaphoyisa nawo aphendula ngenganono.EMnambithi, eMlazi naseThekwini kuke kwabikwa ngezigameko ezifanayo nakhona.\"Izigameko zokubanjwa kwenkunzi izimoto ezithwala imali ngezinye zezinto amaphoyisa azimisele ukuzinqoba,'' usho kanje.Phezu kwazo zonke lezi zigameko uMkhwanazi uthembise ukuthi bazokwenza konke okusemandleni ukuthola umnyombo wezigameko nanokuthi obani abangongqondongqondo bazo.Uthe uphenyo ngezigameko zabangakabanjwa abathinteka kulezi zigameko luyaqhubeka.Uthe okubuhlungu ukuthi namaphoyisa agcina esedubula ebese kuba khona abashonayo. “Amaphoyisa umsebenzi wawo ukubopha abasolwa ebese beyashushiswa uma betholakala benecala. Kodwa kwesinye isikhathi kuyawaphoqa ukuba nawo adubule,’’ echaza."
    },
    {
        "content": "NGOSUKU obekumele luphenduke injabulo emndenini waseNhlangwini, eHlokozi, kudutshulwe kwabulawa abakhongi abayizelamani besakhuleka esangweni bezoshiya nezinkomo zemali. Izelamani, oMnuz Thandokuhle Dlamini (38) noMnuz Mzwandile Dlamini (45) besesigodini saKwaMayibuye, khona eHlokozi, ziphelele emagcekeni asekhweni esehlakalweni esishaqise nomphakathi. Kulesi sigameko, kuthiwa abasolwa baphinde bakhala bemuka no-R50 000 abafi ebebezolobola ngawo.Ngokusho komthombo, abafi bebethunywe umfowabo, uMnuz Bongani Dlamini (41) emzini wakwaHlongwa ukuyocela isihlobo esihle baphinde bashiye nezinkomo zemali.Umthombo uthe abafi baphume ekhaya ngabo-7 ekuseni, kwangaphela ngisho nehora, kwangena ucingo oluthi sebedutshuliwe.“Uma sifika endaweni yesigameko sithole ukuthi abasolwa behle ezimotweni ezimbili ezingama-Polo abengenazinombolo. Baqale baphoqa abakwaHlongwa ebebekikiza emnyango ukuthi babuyele endlini. Base bezodubula abafi,” kusho umthombo.Uqhube wathi baqale ngoMzwandile, bamshaya ngenhlamvu eyodwa, wawa, baqhubekela kuThandokuhle, abambulale ngentululwane yezinhlamvu.Uthe baphinde babuyela kuMzwandile, bamdubula kabili, maqede bathatha imali base bengena ezimotweni zabo, bashaya bachitha.Umthombo uthe uThandokuhle bese kunesikhashana esekubhaceni kulandela izinsongo zokuthi uzosocongwa okusolwa ukuthi ziyamene nezindaba zamathenda.“Usanda kuthola ithenda lokwakha umgwaqo endaweni. Kuthe kungakapheli nasikhathi esingakanani eqalile umsebenzi, kwadutshulwa owesilisa abesebenzisana naye eduze. Kwavela ukuthi abasolwa bathi wuye ozolandela,” kusho umthombo.Umthombo uveze ukuthi izimoto zike zabonakala zimile isikhathi eside ngasendaweni yesigameko ngoLwesihlanu.“Sisola ukuthi bebehlola isimo, nanokuthi izigodi zisondelene kakhulu, ngakho indaba yamalobolo kungenzeka ukuthi basheshe bayithola, base besebenzisa ithuba,” kusho umthombo.Umthombo uthe awukholwa ukuthi isigameko simayelana netulo lokuphazamisa izinhlelo zokushada kwezithandani.Uthe izithandani ezehlelwe umshophi ngosuku lwazo akuvumi nokuthi zikhulume kulandela isigameko.Owesifazane kuvela ukuthi uphatheke kabi ngokonakala kosuku lwakhe ngomshophi onyantisa igazi.Owesilisa yena kuthiwa uphatheke kabi ngokubulawa kwabafowabo ngesihluku bethunywe wuye. Uyazibuza uyaziphendula.Okhulumela amaphoyisa KwaZulu-Natal, uColonel Robert Netshiunda, uthe amaphoyisa ase-Highflats avule amacala amabili okubulala kulandela isigameko sokudutshulwa kwababili eHlokozi, ngoMgqibelo. “Ulwazi olutholwe amaphoyisa luthi abafi bebethunywe ukuyolobola. Bathe besamile esangweni, belinde imvume yokungena, bahlaselwa abasolwa abayisithupha ebebehlome ngezibhamu, behamba ngama-Polo amabili eli-dark grey neli-navy blue,” kusho uNetshiunda. Uthe abasolwa bavulele ngenhlamvu bebhekise kubagilwa, bebabulala ujuqu. “Babuye babaphuca nemali ebebezolobola ngayo ngaphambi kokuthi babaleke,” kusho uNetshiunda. Uthe uphenyo lwamaphoyisa luveza ukuthi oyedwa wabafi ubefunelwa icala lokubulala okuthiwa walenza ngoJulayi nonyaka."
    },
    {
        "content": "UTHEMBISA ukusebenza ngokuzinikela nokubambisana nezinhlaka zenyuvesi, owesifazane wokuqala oqokelwe kwesokuba yiPhini likaShansela eMangosuthu University of Technology.USolwazi Nokuthula Sibiya ongowokudabuka elokishini eMlaza okuyindawo eyakhele le nyuvesi, uqokelwe kulesi sikhundla emva kwamasonto ebambe kuso. Ubebambe kulandela ukumiswa kowayeyibamba lePhini likaShansela uSolwazi Marcus Ramogale, nesinye isikhulu uMnuz Gona Govender okuvela encwadini eyaputshuka eyayibhalelwe abasebenzi ngaphakathi ukuthi bamiselwe ukwenza okungahambisani nenqubo yalesi sikhungo.“Ngizizwa ngithobeke kakhulu ngokuhola isikhungo njengo-Vice Chancellor omusha. Lokhu kuqokwa, kuwukunqoba kwabesifazane abazimisele ukweqa imigoqo, bahole ngobuqotho. Ngizinikele ekwakheni umlando inyuvesi eziqhenya  ngawo ngokusebenza ngokubambisana nabasebenzi, nezitshudeni ukuqinisekisa inqubekela phambili. Ngokusebenza ndawonye, sizokwakha inyuvesi ethuthukisa izitshudeni,” kusho uSolwazi Sibiya.Isitatimende inyuvesi esithumelele abezindaba , sithe uSolwazi Sibiya uzoqala ngokusemthethweni emsebenzini wakhe ngoLwesine.“Ukuqokwa kwakhe kufika esikhathini esibalulekile njengoba inyuvesi ihlose ukuqala kabusha kwezemfundo, ubuchwepheshe nokusebenzisana nomphakathi. Kusukela ngo-Ephreli, 2022 inyuvesi beyilokhu ingaphansi kweso lomlawuli ukuqinisekisa uzinzo nokuqhubeka kokusebenza kahle ngesikhathi ebesinezinselelo. Umsebenzi womlawuli bekuwukuqinisekisa ukuthi inyuvesi yenganyelwa ngendlela efanele futhi igcina izinga lokufunda liphezulu,” kusho isitatimende.Sithe ubuholi bakhe akungabazeki ukuthi buzoletha amava adingekayo ekuqinisekiseni izinga eliphakeme lemfundo. Ngokudabuka nokukhulela kwakhe eMlaza, le nyuvesi ikholwa ukuthi ukuqonda kangcono okudingwa umphakathi.Okunye okuthiwa kuyizinhloso zakhe njengoba ethatha lesi sikhundla, ukuqinisa ezifundweni eziqinisekisa ukuthi izitshudeni ezithole iziqu kule nyuvesi ziphekeke ngendlela efanele ekwazi ukumelana nezidingo zekusasa. Kuthiwa uzophinde aqinise amaxhama okuxhumana phakathi kwesikhungo nomphakathi, ngokuqala izinhlelo ezithile ezibandakanya amalungu omphakathi, nokuqinisa isiko lokuziqalela izinto ezintsha olugqugquzela ukucabanga kwizitshudeni.Le nyuvesi eyethiwe ngegama lomsunguli we-IFP uMntwana uMangosuthu Buthelezi ongasekho,  isineminyaka engu-45 yasungulwa njengoba isungulwe ngo-1979."
    },
    {
        "content": "Kuqopheke umlando ngesikhathi uNdunankulu omusha waKwaZulu-Natal, uThami Ntuli, ememezela ungqongqoshe wokuqala owaziwa ngokuthandana nobulili obufana nobakhe.UNtuli umemezele ilungu leDA, uMartin Meyer njengoNgqongqoshe weMisebenzi yoMphakathi neNgqalasizinda.Ukuqokwa kwakhe kwenzeke ngenyanga okuqwashiswa ngayo ngazo zonke ezithinta abathandana nobulili obufana nobabo uJuni nebizwa ngePride Month.UMeyer, oke waba yikhansela eThekwini, uyaziwa nangokuba yisishoshovu samalungelo abathandana nobulili obufana nobabo.Owayengumholi wentsha yeDA, uMbali Ntuli ubhale ekhasini lakhe leTwitter ukuthi ucabanga ukuthi uMeyer ungqongqoshe wokuqala othandana nobulili obufana nobakhe eKZN.\"Ube yiqhawe elihle lamalungelo eLGBTI esifundazweni futhi ngiyathemba ukuthi noma ngabe ubani othandana nabantu banoma ngabe yibuphi ubulili obekhathazekile ukuthi banendawo yini kwezombusazwe ezweni uyabona ukuthi banayo,\" kubhala uNtuli.Uthe ukumemeleka kubalulekile kubantu abebeshiywe ngaphandle futhi becindezelekile ikakhulukazi kulo mkhakha nakulesi sifundazwe. "
    },
    {
        "content": "UBENOMLANDO wodlame emndenini owesilisa waKwaMkhabela, eNdwedwe, okuthiwa ubulale ugogo wakhe emuva kokufudunyezelwa ukudla ngoMgqibelo.Kuthiwa umsindo usuke ngesikhathi umsolwa (29) evuka umbhejazane, ebuza umalumekazi wakhe, uNksz Zimbili Vilakazi, ukuthi umfudumezelelani ukudla kwakhe ngoba uyakwazi ukuzenzela?Ngokusho kukaNksz Thokozani Nxumalo, oyindodakazi kamufi, uNkk Nombulelo Vilakazi (70), olandwe ngudadewabo (uZimbili) emzini wakhe osendaweni, uthe udadewabo uphendule umsolwa ngokuthi uyamfudumezela ukudla ngoba bese kunqumele. Uthe umsolwa umtshele emehlweni uNksz Vilakazi (uZimbili) ukuthi uzomphahlaza ngalo ipuleti, nokuyinto okuthiwa ugcine eyenzile njengoba uNkk Nxumalo ezifice ngempela izingcucu zepuleti nophuthu kusakazeke phansi.Udalule ukuthi yiyo le ngxabano evuse umufi nomyeni wakhe uMnuz Richard Vilakazi ngenhloso yokuzolamula.“Yilapho avele wavuka khona indlobane, wabangenela ngesando bobathathu,” kusho uThokozani.Uveze ukuthi umsindo ugcine uvusa umfowabo uMnuz Bongani Vilakazi, onguyise kamsolwa, endlini engaphandle, naye kanti uzodliwa yiso isando.Uqhube wathi uNksz Vilakazi (uZimbili) ukwazile ukuphunyula, wazovusa yena (uNkk Nxumalo) kwakhe.“Ngithe uma ngifika ekhaya, ngafica umama nobaba belele phansi bengakhulumi, besaphefumula. Ngibafunele izingubo ngabambathisa, kwabizwa i-ambulensi,” kusho uThokozani.Uthe igcine ithatha umkhulu nomfowabo, ibaphuthumisa esibhedlela, ugogo wangabe esahamba njengoba ebesephangalele.Uthe umkhulu noyise kamsolwa, bebenezingozi ezimbi ekhanda.“Umkhulu usasesibhedlela, isimo sakhe sibi kangangokuthi abakamtsheli ukuthi umkakhe ushonile ngosuku lwesigameko. Umfowethu yena, utishiwe wakhiswa ngalo usuku. Yize isimo sakhe sivele saba sibi namuhla (esho izolo) wabuye wayiswa emtholampilo,” kubeka uThokozani.Udalule ukuthi umsolwa kudala aqala ukuhlukumeza izihlobo zakhe, enza isibonelo ngokuthi bekungesikhona okokuqala elimaza umkhulu.“Kukhona lapho amlimaza khona waze wayotishwa. Wake wawabulala wonke amawindi. Ngaphambi kwalokho, wake washaya unina waze wambopha,” usho kanje.Uqhube wathi ubethi uma esenza izigameko zokuhlukumeza izihlobo, unina aze athi uyazisola ukuthi wamkhiphelani ejele.Uthe basola ukusebenzisa izidakamizwa kumsolwa, abathi uvele abe yibhubesi esithubeni.“Ngibuhlungu ngokuthi alimaze abazali bami kanje ajike angabi nandaba, njengoba ebesho ephindelela ukuthi akanendaba yena, awabizwe lawo maphoyisa, yena akasabi ukubuyela eWestville (ejele) ngoba kumnandi,” kusho uThokozani.IMeya kaMasipala waseNdwedwe, uMnuz Sam Mfeka ohlanganise amehlo nomndeni izolo, ithe kusinda kwehlela ngezigameko zodlame endaweni, wathi kuyabakhathaza ukwanda kwazo.“Sikhathazwa nayindaba yezidakamizwa ezidla lubi entsheni, okuthi uma intsha isizidlile, yenze izinto ezihlasimulisa umzimba,” kusho uMfeka.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseNdwedwe abophe owesilisa oneminyaka engu-29 ngecala lokubulala, namabili okuzama ukubulala.“Lokhu kwenzeke emva kwesigameko lapho umsolwa ehlasele uyise, ugogo wakhe nomkhulu wakhe ngesando. Ugogo wakhe (70) uhlonzwe njengosedlulile emhlabeni endaweni yesigameko,” kusho uNetshiunda.Uqhube wathi laba abanye ababili baphuthunyiswe esibhedlela lapho abasathola khona usizo lwezempilo, wathi umsolwa kulindeleke ukuthi avele eNkantolo yeMantshi yaseNdwedwe, maduze."
    },
    {
        "content": "LUVELE lwamsefa ulwandle ummeli uMnuz Sipho Ramosepele, odilizwe wummangalelwa wokuqala ecaleni lokufa kukaSenzo Meyiwa, uMuzikawukhulelwa Sibiya. UMeyiwa owayeyisilomo se-Orlando Pirates neBafana Bafana, wadutshulwa wabulawa ekubo kwentombi yakhe uKelly Khumalo eVosloorus, ngo-2014.Icala belibuyele eNkantolo eNkulu ePitoli, izolo, lapho bekulindeleke ukuthi kuqhubeke izethulo maqondana nezitatimende zabamangalelwa. Icala laliguqe ngenyanga edlule ukunika izinhlangothi; oloMbuso nolwabameli ithuba lokufaka amaphepha.Icala lisesigabeni lapho kubangwa khona ukuthi izitatimende ezasayinwa abasolwa kufanele yini zamukelwe njengobufakazi benkantolo. Abameli bafaka isicelo sokuthi zichithwe izitatimende ngoba abamangalelwa bashawa baphoqwa ukuzisayina.Bekulindeleke ukuthi izinhlangothi zenze izethulo zokuvala bese zishiyela ezandleni zeJaji uRatha Makgoatlheng ukuthi linqume ngezitatimende. Kube nokubambezeleka isikhathi eside icala lingaqali kungacaci ukuthi kwenzenjani.Kuthe ngesikade bengena abamangalelwa bethushuka  ekhulukuthu, beshaya kancane beluswe wojele. Ummeli u-Advocate Thulani Mngomezulu utshele inkantolo ukuthi abeLegal Aid SA ngeke bamkhokhele futhi uSibiya useqashe yena wachitha uRamosepele.“AbeLegal Aid bathe ngeke bangikhokhele ngomsebenzi wami kulesi sigaba sokubangwa kwezitatimende. Ngithintwe wuninalume kammangalelwa wathi ucela ngibe wummeli ozimele uzongikhokhela,’’ kusho uMngomezulu.USibiya ubuziwe ukuthi useyamchitha yini uRamosepele, wavuma wathi kunjalo impela usehamba noMngomezulu. URamosepele ukuqinisekisile naye lokho, wathi injalo indaba.“Nkosi yenkantolo kunjalo ngiyafakaza kulokho, kodwa ngisazoqhubeka nokumela ummangalelwa wesibili uNtanzi kulolu daba,’’ kusho uRamosepele. URamosepele uxoshwa nje, wayevale isikhala emuva kokuhoxa kukaMnuz Malesela Teffo.URamasepele wapika uMngomezulu sekufike esigabeni sesicelo sokuchithwa kwezitatimende njengoba esexoshwa. UMngomezulu uthe izinguquko zenzeka khonamanjalo, ngeke kusapholiswa maseko.Uthe uSibiya umyalele ukuthi afake isicelo sokuthi abize ofakazi abangamaphoyisa abazofakaza odabeni lwezitatimende. Kugagulwe uColonel Leshabane, uGeneral Sibiya noWarrant Officer Makhubo ukuthi bazobizwa bezofakaza.UMshushisi woMbuso u-Advocate George Baloyi ukhombise ukungakwenameli konke lokhu ekhala ngokuthi kuyaphazamisa.Konke lokhu kuphoqe ukuthi lihlehle icala ngoba uMngomezulu uthe usadinga isikhathi sokuqedela amaphepha azowafaka abize nofakazi. Kulindeleke ukuthi icala libuyele enkantolo ngoLwesithathu."
    },
    {
        "content": "UMMELI ecaleni lokubulawa kukaSenzo Meyiwa u-Advocate Thulani Mngomezulu, uthe uzizwa engaphephile emuva kokugasela kwamadoda amabili kwakhe ezintatha zangoLwesithathu.UMngomezulu omele ummangalelwa wokuqala uMuzikawukhulelwa Sibiya, ubike lolu daba enkantolo ngesikhathi kuqhubeka icala.UMeyiwa owayeyisilomo se-Orlando Pirates neBafana Bafana, wadutshulwa wabulawa ekubo kwentombi yakhe uKelly Khumalo, eVosloorus, eGauteng ngo-2014.UMngomezulu owajoyina icala seliphakathi, ubikele iJaji uRatha Mokgoatlheng ngamadoda asolisayo afike kwakhe.Uthe unezinsolo zokuthi kuhlobene nokusebenza kwakhe kuleli cala.UMngomeezulu uqale wacela inguyazana neJaji, uMshushisi nabanye abameli bayoxoxa esithe.Babuya lapho laqhubeka icala kodwa lithe selisongwa base belikhumbuza iJaji.IJaji libe selendlala udaba esidlangaleni njengokucela kukaMngomezulu.“Ngithole umbiko othusayo kuMngomezulu engibikela ngesigameko asola ukuthi sihlobene naleli cala.Ubike ngamadoda amabili afike emzini wakhe egcaluza ngendlela esolisayo ezintatha.Ngenhlanhla izinja zibhoke kakhulu, zawaphazamisa la madoda abezama ukungena,’’ kusho iJaji.IJaji lithi uMngomezulu akaneme neze ngoba usola ukuthi la madoda abezomenzakalisa futhi uzizwa engaphephile emuva kwesigameko.“UMngomezulu uthi uyasola ukuthi laba balisa bebeze kabi kuyena befuna ukumenza okubi noma bambulale ngoba phela yizigameko ezenzekayo eNingizimu Afrika lezi,’’ kusho iJaji.IJaji lithe uMngomezulu unelungelo lokuthi avikeleke ngoba ungumsebenzi wenkantolo futhi kungaba kuhle uma udaba engalubika amaphoyiseni.Libe selinquma ukulweneka esidlangaleni udaba ukuze kwaziwe ukuthi uMngomezulu uyaphazamiseka emsebenzini.IJaji libuze uMngomezulu ukuthi wenelisekile yini ngendlela eleneke ngayo udaba. UMngomezulu uthe kukhona afisa ukukwengeza ngesinye isigameko esithinta igama lakhe.“Nakuba ngingeke ngikuhlanganise lokhu nalolu daba kodwa ngizokusho.“Nkosi yenkantolo iKaya FM ixoxe noChicco Twala ngobufakazi bukaSifiso Meyiwa, ethi angiwazi umsebenzi wami, akazi ukuthi ngimfakelani kuleli cala,’’ kusho uMngomezulu ngokukhathazeka.UMngomezulu ubesanda kuveza ukuthi isitatimende sikaMeyiwa (uSifiso), siveza ukuthi uSihlalo we-Orlando Pirates nePSL, uMnuz Irvin Khoza wathi umufi akabulawanga yizigebengu.UMngomezulu uthe uzobiza uChicco, uKelly noKhoza bazofakaza ngabakwaziyo kuleli cala. Abameli baqedile ukupheka ngemibuzo ufakazi owumphenyi uSergeant Batho Mogola. Icala liyaqhubeka namuhla, uMbuso uzokhomba indlela."
    },
    {
        "content": "UMMELI ecaleni lokufa kukaSenzo Meyiwa, u-Advocate Thulani Mngomezulu, uthe ufuna usihlalo we-Orlando Pirates, uDkt Irvin Khoza, uKelly Khumalo noChicco Twala bayofakaza.UMngomezulu omele ummangalelwa wokuqala, uMuzikawukhulelwa Sibiya, usho lokhu ngesikhathi epheka ngemibuzo umphenyi uSergeant Batho Mogola.UMeyiwa owayeyisilomo se-Pirates neBafana Bafana, wadutshulwa wabulawa ekubo kwentombi yakhe uKelly Khumalo eVosloorus, eGauteng, ngo-2014. UMngomezulu uthe uMeyiwa wadutshulwa nguLongwe Twala, indaba yokuthi kwakubanjwa inkunzi yintimbothi eyakhandwa.UMngomezulu uthe uLongwe wafika ephuzile ephethe isibhamu, waxabana noZandi Khumalo owayeyintombi yakhe. Uthe ngesikhathi uMeyiwa ezama ukulamula, wadubuleka naye uLongwe wazidubula ngephutha kwase kulimala noZandi.UMngomezulu uhoshe isitatimende sikaMnuz Sifiso Meyiwa, ongumfowabo kamufi lapho eveza khona ukuthi watshelwa nguKhoza ukuthi umfowabo wafa kanjani.UMeyiwa (Sifiso) esitatimendeni uthi bahamba noKhoza kuyokhethwa ibhokisi likamufi nokulapho amtshela khona ukuthi uMeyiwa ufe elamula uLongwe noZandi belwa. UMshushisi woMbuso, u-Advocate George Baloyi, uthe banesitatimende sikaKhoza ekuphika konke lokhu okushiwo nguMeyiwa (Sifiso).UMngomezulu uthe bazobhalela uKhoza bambize eze enkantolo ezochaza ngalokhu.“UBaloyi akakaze asho ukuthi uDkt uKhoza usohlwini lofakazi. UKhoza akanawo amalungelo akhethekile, sizombiza azofakaza ngalokhu,’’ kusho uMngomezulu.Ngaphandle kukaKhoza, uMngomezulu uthe ufisa ukubiza uLongwe azofakaza bese kuza noKelly bazocacisa kabanzi ngezinto ezithile ezithinta amagama abo. Uthe bazoze babize ngisho uChicco, uyise kaLongwe, naye azochaza akwaziyo.Kuphinde kwafundwa nesitatimende somthandazi uNompilo Sangweni okuthiwa wageza uKelly emuva kwesigameko. Umthandazi esitatimendeni, uthi uKelly wafika ekhala ngokubhedelwa yizinto ethi noma ecula esteji uyezwa ukuthi kukhona okungahambi kahle.UMngomezulu uthe naye umthandazi uzobizwa azofakaza phambi kwenkantolo ngomsebenzi awenzela uKelly emuva kokufa kukaMeyiwa.Kuvele nokuthi kuzobizwa uDkt uV.V.O Mkhize ongumelaphi wendabuko, azolekelela ngolwazi lwakhe lwezindaba zesintu nokugezwa kwethunzi elimnyama.Elinye iphuzu elivezwe nguMngomezulu wukuthi kunendida ngomuntu owadubula uMeyiwa nohlobo lwesibhamu esasebenza. UMngomezulu uthe kuke kwavela igama likaMnuz Makho Buthelezi kuphinde kuthiwe akuyena, kukhonjwe uMthobisi Mncube ongummangalelwa wesithathu.Uthe khona lapho kuthiwa uMeyiwa wadutshulwa nge-9mm bese kuphinde kuvele abanye ofakazi abakhuluma ngo-38 Special Revolver. Kulindeleke ukuthi icala libuyele enkantolo namuhla."
    },
    {
        "content": "USIHLALO we-ActionSA KwaZulu- Natal, uMnuz Zwakele Mncwango, uthi kungakuhle uNdunankulu kaZulu uMfundisi uThulasizwe Buthelezi, ahoxise amazwi akhe esidlangaleni. UMncwango ubize isithangami nabezindaba eThekwini, ezocacisa ngamazwi okuthiwa ashiwo nguButhelezi ngaye.Umsindo usukela emcimbini wokuvulwa kwesiShayamthetho saKwaZulu- Natal, eMgungundlovu, lapho okwakhuluma khona iSilo uMisuzulu kaZwelithini.UNdunankulu wesifundazwe uNkk Nomusa Dube - Ncube, welama iSilo ngenkulumo ngoLwesithathu kepha sasikade sikhulume ngoLwesibili. Kwakhalwa ngokuthi inkulumo kaBayede ibe mfishane kakhulu kangangokuthi abanye baze bathi umcimbi kufanele ube ngowosuku olulodwa.UMncwango uthi uButhelezi ukhulume kabi ngaye esho okungelona iqiniso ngesikhathi esukumisa iSilo esigodlweni eMachobeni, eNgwavuma kugujwa uMkhosi wamaGanu. UMncwango uthi kuthiwa yena wathi iSilo uMisuzulu kaZwelithini akufanele sikhulume uma kuvulwa iSishayamthetho.Kunenkulumo eqoshiwe okuthiwa kukhuluma kuyona uButhelezi ethi abasondelene noMncwango abamkhuze ngoba usekhuluma izindaba ezingaphezu kwakhe.UMncwango ubebabaza imihlolo ethi akakaze ayisho leyo nto.“Ngingubani mina ongathi iSilo asingabe sisakhuluma? Mina ngangiphakamisa ukuthi kungaba njani uma umcimbi ungaba wusuku olulodwa ukuze kongiwe imali. Ngimangele uma sekuthiwa ngathi iSilo asingakhulumi, uShenge kungaba kuhle axolise impela kufanele axolise esidlangaleni,’’ kusho uMncwango.Uthe bayazana noShenge bahlala bexoxa, uma kunodaba olunjalo bekufanele amthinte ambuze bakhulume kahle. UMncwango uthe uyazi ngobukhosi ngoba uyingxenye yamabutho, uyasihlonipha iSilo nobuholi bendabuko bonke.Uthe usehlele umhlangano nezinduna zamabutho ukuze acacise ngodaba, uma kwenzeka ebonana neSilo.“Abantu abaningi ababengishayela ucingo babeshaqekile ngoba bayazi ukuthi ngeke ngiyisho leyo nto. Ngihlele umhlangano nezinduna zamabutho ukuze zizwe uhlangothi lwami, neSilo ngiyafisa ukubonana naso ngalolu daba,’’ kuchaza uMncwango.Ebuzwa ngalokhu uNdunankulu kaZulu uButhelezi, uthe uMncwango akahloniphi uzama ukubukwa ngeSilo.“Ubengekho uMhlonishwa uMncwango eMachobeni, ngakho kuyangimangaza ukuthi uMhlonishwa angaphawula ngomcimbi abekade engekho kuwona. Nakho lokhu kokuthi uMhlonishwa afune ukugqama ngeSilo akukhombisi inhlonipho,’’ kuphendula uButhelezi."
    },
    {
        "content": "UMNDENI wowayenguNgqongqoshe wezamaBhizinisi kaHulumeni, uMnuz Pravin Gordhan, uthi uqiniswa idolo yimiyalezo yenduduzo elokhu iqhubekile nokungena.Okhulumela umndeni, uMnuz Adrian Lackay, uthe nakuba kunzima ukwamukela ukushona kukaGordhan, isibalo esiphezulu sabantu abazwelana nabo sibethula umthwalo.Ukusho lokhu ngesikhathi ekhuluma emzini kaGordhan, eGauteng.“Kusithoba amanxeba ukuzwa abantu bencoma iqhaza elibanjwe uGordhan ngesikhathi kulwelwa inkululeko kanye nangesikhathi kuqalwa uhulumeni wentandoyeningi. UGordhan wanikela ngempilo yakhe.”NgoLwesibili umndeni nezihlobo babe nomcimbi wangasese wokubona isidumbu sikaGordhan.Isidumbu sikaGordhan singene okokugcina kulo muzi wakhe.Ibhokisi ebelinesidumbu sikaGordhan besigoqwe ngefulegi elinemibala ye-ANC, okuyiqembu abeyilungu lalo.Bekuwumunyu wodwa ngesikhathi isidumbu sikaGordhan sesishiya umuzi wakhe, sesibuyela emakhazeni.Isidumbu sikaGordhan sifike eThekwini, ngoLwesithathu ntambama.Umngcwabo wakhe uzoba seNkosi Albert Luthuli International Convention Centre, ngoLwesihlanu.ULackay uthe uGordhan udlule emhlabeni ekhathazekile ngekusasa leNingizimu Afrika.“UGordhan walwela ukuba bonke abantu bakuleli bathole impilo engcono. Akazange azabalazele ukuthi kube khona abantu abazozinothisa bodwa. Ubehlezi esigqugquzela ukuthi sonke silwele ukuba izwe lethu libe ngcono.”Ngaphandle kwemiyalezo yenduduzo, kuhlelwe imicimbi eyahlukene yokukhumbula uGordhan.ngoLwesibili ntambama kube nenkonzo yokumkhumbula ebisehholo ledolobha eGoli.Le nkonzo ibihlelwe yi-ANC esifundazweni iGauteng.Izikhulumi ebezishiyelana inkundla zincome amagalelo kaGordhan.Namhlanje ntambama kuzokuba nenye inkonzo yokukhumbula uGordhan ezokuba seThekwini.Le nkonzo ihlelwe yi-ANC KwaZulu-Natal.UGordhan ushonele esibhedlela esiseGoli ngeledlule, emva kokugula isikhathi eside. UGordhan uhlonishwe ngomngcwabo osezingeni likahulumeni wesigaba sesibili.UMengameli Cyril Ramaphosa, uzokwethula inkulumo emngcwabeni kaGordhan.Phakathi kweminyango uGordhan ake wayiphatha kubalwa owezeziMali nowezokuBusa ngokuBambisana neziNdaba zoMdabu.Ngaphambi kwalokho, wayengukhomishana weSA Revenue Service (Sars), wamemezela ukuthatha kwakhe umhlalaphansi kwezepolitiki ngaphambi kokhetho lwangoMeyi nonyaka. "
    },
    {
        "content": "UMNDENI wePhoyisa loMkhandlu weTheku elabulawa ufuna athole isijezo sikadilikajele umakoti wawo osanda kuvuma icala lokubulala umyeni wakhe.UFaith Nongcebo Ntombela usanda kuvuma icala lokubulala uCaptain Zwelakhe Thomas Ntombela owayesebenzela uphiko lwamaPhoyisa oMkhandlu weTheku.Ubuyela eNkantolo eNkulu yaseScottburgh, okuyilapho okulindeleke khona ukuthi kubhungwe ngesigwebo esimfanele.Kulindeleke ukuthi ummeli wakhe, uMnuz Ashwin Rughbeer, anxuse inkantolo ukuba ingamnikezi isigwebo esinzima.Amacala awavuma elokubulala, elokuhlela itulo lokubulala, elokweba isibhamu sikamufi sohlobo lweCZ-Model 70-Semi-Automatic-Pistol nelokuqamba amanga ephoyiseni elalithatha isitatimende ngemuva kwesigameko.Uvumile ukuthi yaphunza imizamo yakhe yokuzama ukumbulala ngoshevu umufi. Watshela nenkantolo ukuthi kukhona lapho ake ahlela khona netulo lokuthi asoconge omunye wabaphenyi baleli cala.Umufi wadutshulwa wabulawa esemzini wakhe oseMlaza, kwa-S ngoMeyi 3, nyakenye.Waphuthunyiswa esibhedlela eSiphingo Medical Towers nokuyilapho okwafike kwamenela khona.Ngemuva kwalokho, kwaboshwa inkabi eyadubula uSipho Ntombela, eyagwetshwa iminyaka engu-20 ibhadla ejele ngemuva kokuba igonyuluke ngetulo lokubulawa kukamufi, yaveza nokuthi uFaith uyena ungqondongqondo walo.UFaith wakhalelwa ngamasongo kaSigonyela, wagqigqa enkantolo waze walivuma icala emasontweni edlule, eNkantolo eNkulu yaseScottburgh. Uveze ukuthi walingwa yinkabi eyesetshwayo esejele, uKhulani Cele eyamthembisa izulu nomhlaba wagcina esejola nayo ezitshela ukuthi uthandana nesikhulu esiphezulu se-ANC, uMnuz Siboniso Duma.Waveza ukuthi njengoba engumphathi wenkampani esabalalisa ukudla ezikoleni zabaphila nokukhubazeka, iCNgwata (PTY) LTD, lesi sikhulu samthembisa ukuthi sizomsiza ukuthi alithole kalula ithenda lokwenza lo msebenzi.Waveza ukuthi le nkabi wahlangana nayo ekhasini lika-Facebook ngoMashi 22, nyakenye. Ngokusho kwakhe, wathola eseya kubo KwaMaphumulo ehambise igilosa yokudla ukuthi ujola nenkabi, hhayi uDuma.Umfowabo kamufi, uMnuz Nkosinathi Ntombela, uthe isigwebo sikadilakajele yisona kanye esingabanikeza ukuthula.\"Kumele ajeze kanzima ngale nto ayenza kumfowethu. Njengomndeni sikholwa ukuthi isigwebo sikadilikajele yisona kanye esimfanele,\" usho kanje.Uthe babengakulindele ukuthi umakoti kamfowabo angahlangana nezitha kuhlanganiswe itulo lokubulala umfowabo.Kuleli cala kubandakanyeka negama likathishanhloko waKwaMaphumulo, uMnuz Sithembiso Khumalo ongaphandle ngebheyili futhi oliphikayo icala.Namhlanje kulindeleke ukuthi inkantolo ibhunge ngesigwebo okumele sitholwe uFaith.Lo wesifazane wazakhela udumo ngokuhlezi emamatheka njalo uma evele eNkantolo yeMantshi yaseMlaza.Wayeswenka aconse futhi ekujabulela nokuthwetshulwa izithombe yizintatheli. Wayeze azicele ukuthi uma zimthwebula mazizinikeze isikhathi esanele ukuze ephepheni ezovela emuhle.Kukhona lapho ake abuza khona izintatheli ukuthi kungani zingamphatheli iphepha uma zize ecaleni lakhe ukuze naye ezozibona?Ngokuhamba kwesikhathi, ubengasamamatheki uma efika enkantolo futhi eseluka ekhanda ekubeni wayexhuma izinwele ezinhle ekhanda.Amacala waqale wawaphika wonke, ethi uqanjelwa amanga. Kwakuthi uma ezovela enkantolo eMlaza, zonke izisebenzi zakule nkantolo ziphume zizomthwebula izithombe njengoba zazibabaza, kwazise naye wayesebenza kuyona le nkantolo.Enqatshelwa ibheyili ngoDisemba ngonyaka owedlule, wafisela abomndeni wakwaNtombela uKhisimusi omuhle.Unina wayejwayele ukufika enkantolo ezomeseka kodwa wagcina esengasezi ngoba wayehhahhanyezwa ngabantu ababebhikisha, becula ngaphandle kwenkantolo.Babehlabelela iculo elithi WeFaith wawutshelwe ngubani ukuthi indoda iyabulawa?"
    },
    {
        "content": "Umndeni wamalungu amahlanu kasomatekisi ahlaselwe aqothwa evela emcimbini eZakheni, ngoMsombuluko, usuqinisekise ukuthi inhloko yomuzi yalo mndeni isesibhedlela emva kokudubuleka kulesi sigameko.Umthombo weSolezwe ubuveze ukuthi umgilwa ongusomatekisi ungomunye wamalungu omndeni ashonele endaweni yesigameko, kodwa uMnuz Skobho Thusi uveze ukuthi umfowabo usesibhedlela.Uqinisekise ukuthi abadlule emhlabeni  kulesi sigameko yinkosikazi kamgilwa, uNkk Thulile Thusi obenguthisha KwaNgcende Primary nezingane zakhe ezintathu okukhona kuyo eyenza u-Grade 11 esikoleni iLimehill High.“Kushone nezihlobo ezimbili zasemndenini wakithi oseNquthu. Okwamanje sisematasa ngodaba oluthinta amakhaza, ngicela ubuye ungithinte,” kusho uThusi.IKhansela uMnuz Mzuzwana Magasela elihambele umndeni ngenhloso yokuyobhonga emswaneni, lithe bewumasipala bazohlangana nomndeni namhlanje ukubheka ukuthi bangalekelela kuphi.“Namhlanje (esho izolo), bengiye emndenini njengomngani nokuthi izingane ezimbili ezishone kulesi sigameko bengizifundisa esikoleni njengoba ngiwuthisha. Sizoya emndenini sesihambisana neMeya uMnuz Zama Sibi ukuyobhonga emswaneni, sibone ukuthi umndeni ungalekelelwa kuphi,” usho kanje.Kulimale abantu abahlanu kulesi sigameko, kanti okhulumela amaphoyisa KwaZulu-Natal, uColonel Robert Netshiunda, uqinisekisile ukuthi abayisithupha abashonile ngabesifazane. Uthe amaphoyisa aphansi phezulu afuna abasolwa.UMphathiswa woMnyango wezeMfundo KwaZulu-Natal, uMnuz Sipho Hlomuka, udlulise amazwi enduduzo emndenini. Uthe  banethemba lokuthi amaphoyisa azokwazi ukulandela umkhondo wababulali."
    },
    {
        "content": "KUKIKIZE umndeni kushona ilungu lawo othi ubulihlalise lubhojozi emva kwesigameko sokudlwengula udadewabo maqede lambulala, eMahesheni, eNquthu.Umufi uMnuz Khanyisani Buthelezi (27) okuthiwa ubeyisigebengu esesatshwayo kule ndawo kuvela ukuthi ushonele eGoli, ngoLwesibili emini.Kuthiwa ubesesatshiswa okwenyoka njengoba kuthiwa ubefuna ukuya ocansini nabo bonke odadewabo nezingane zamantombazane zakubo, emva kwesigameko sokubulala udadewabo esemdlwengulile.Kakucaci ukuthi ibe yini imbangela yokufa kwakhe. Kunamahebezi okuthi uzikhungile. Ilungu lomndeni lokuqala, uNkk MaThusini Buthelezi lithe aphume nobovu ngokufa kwelunga lawo.Eqhuba uthe umufi ubenonya nesihluku esiyisimanga. Ulimise ngesihloko elokuthi umufi wazakhela inzondo engapheli emndenini ngo-2020 ngesikhathi edlwengula maqede ebulala udadewabo uNksz Nomvula Buthelezi owayedume ngelikaJuba.\"Siyawuhalalisela wonke umndeni wakwaButhelezi ngokuthi lo mfana amane akhethe isinqumo esihle kangaka sokuthi adlule emhlabeni. Phela iqiniso limile nje hheyi uhluphile kakhulu nangu umuntu wesilisa,'' usho kanje.Ekhuluma ngesigameko sokudlwengulwa nokubulawa kukaNksz Buthelezi, uthe umufi wamngenela egunjini lakhe lokulala wamdlwengula wathi eseqedile wambulala. Emva kwalokho wase emumboza samuntu osalele ongakavuki ebuthongweni.Emva kwesigameko uButhelezi wakhalelwa ngamasongo kaSigonyela, wahlala ejele iminyaka imibili wase ephuma.Kuthiwa kuleso sigameko kwatholakala insimbi eyayigcwele igazi egunjini  likaButhelezi nephenti likamufi elalinegazi.\"Waxolisa kithina ngakwenzile, kodwa namanje akuvumi ukuthi sikhohlwe ukuthi kunomuntu ongenza isihluku esinjengalesi kumuntu wakubo,'' kuchaza uNksz Buthelezi.UNksz Jabu Buthelezi naye ukugcizelele ukuthi ibinzima kakhulu impilo esadla anhlamvana umfowabo.Uveze ukuthi izingane zamantombazane zonke zakwaButhelezi bezihlafuna zijeqeza ngoba ubefuna ukulala nazo njalo uma ethola ithuba.\"Thina asazi ukuthi kanti kakuyisilwane sini sona lesi uNkulunkulu ayesilethile kulo mndeni wethu,'' usho kanjena sakubalisa.Elinye ilungu lalo mndeni liveze ukuthi kunenye ingane yentombazane yasemndenini agcina ephumelelile ukulala nayo ngenkani.Umndeni uthe uzomngcwaba uButhelezi kodwa akukho buhlungu obuzwayo ngokushona kwakhe."
    },
    {
        "content": "UFUNA izimpendulo esikoleni umndeni womfundi ka-matric eMpumelelo High, isidumbu sakhe esitholwe sidindilize eceleni komgwaqo eLoskop, eMtshezi, okuthiwa uxoshwe wuthisha emva kokubhadanywa ezivalele nomfundi wesifazane kwelinye igumbi esikoleni, kuqhubeka ikhempu yabafundi baleli banga ngoMgqibelo ebusuku.ULuthando Gama (17) waseLoskop, kuthiwa akabange esafinyelela kubo emva kokuthi ekhonjwe indlela ngomunye wothisha ngesikhathi u-matric ukhempile, kufundwa ngesikhathi esengeziwe, okukholakala ukuthi ushayiswe yimoto.UMnuz Mncedisi Mazibuko onguyisemkhulu kaLuthando, uthe batshelwe abafunda naye ukuthi emva kokubonwa wuthisha evalelene nomfundi wesifazane kwelinye igumbi kuqhubeka ukufunda ebusuku, omunye wothisha ezwa lokho, uthukuthelile wamxosha ethi akabuyele ekhaya.“Ngokuzwa kwethu bekungabo-10 ebusuku ngesikhathi exoshwa. Izingane zithi emva kokuthi ebonwe evalelene nomfundi, ubuyele ekilasini, kodwa uthisha umtshele ukuthi ngenxa yesenzo sakhe, akafuni nokumbona, akabuyele ekhaya. Kuthiwa umqhubile waze wayomdlulisa esangweni likanogada enza isiqiniseko sokuthi uyamxosha,” usho kanje.Uthe ngeSonto ekuseni, bengezelele lutho, babone kungena emagcekeni iveni yamaphoyisa, ebazisa ngokutholwa kwesidumbu sikaLuthando, isidumbu sakhe okuthiwa bese sivele sifakwe emakhazeni ngayizolo emva kwesikhashana kwehle umshophi.UMazibuko uthe kuze kwashona ilanga ngeSonto, lutho uthisha ukufika ukuzobika ukuthi kwenzekeni ekubeni isikole siyibanga elingamakhilomitha amathathu nje vo, ukusuka kubo kamufi.Uthe ufike ngoMsombuluko ehambisana nothishomkhulu, wachaza into umndeni ongayiqondi. UMazibuko uveze ukuthi uphikile ukuthi umxoshile umfundi, wathi uthe umlindise egunjini okuhlanganela kulo othisha. Uzihlangule ngokuthi ubesayolanda owesifazane abhadanywe naye ukuze bachaze ukuthi bavalelanelani ngesikhathi sokufunda. Uthisha uthi wabuya engasekho esephumile. Kuthiwa uthisha uthe emva kokumbheka, engamtholi, uqhubekile nokufundisa okuthe emva kwesikhashana bathola ucingo olubazisa ngomfundi ogqoke umfaniswano wesikole sabo oshayiswe yimoto.  UMazibuko uthe uthisha uveze ukuthi uzamile ukuyobikela umndeni ngawo uMgqibelo ngosekwehlile kodwa wafika isango livaliwe, wanquma ukubuyela emuva.Umndeni kamufi ukholwa ukuthi uthisha ubengamjezisa ngenye indlela umfundi kunokuthi afake impilo yakhe engcupheni ngoba akukho okuvelayo ukuthi laba bafundi bebelele kodwa babhadanywe nje kuphela omunye uthisha bezivalele kuleliya gumbi, wabikela lo obaxoshileKuthiwa unina kamufi, ungeniswe emtholampilo emva kokuzwa lezi zindaba okukholakala ukuthi kungenxa yokuphatheka kabi.Ngawo uMsombuluko, kuthiwa abafundi kulesi sikole bavuke indlobana kwaphazamiseka izinhlelo zokufunda, bekhala ngesenzo salo thisha sokuxosha umfundi ebusuku.Kushaye isikhathi sokushicilela okhulumela uMnyango wezeMfundo KwaZulu-Natal, engayiphendulile imibuzo athunyelelwe yona.Okhulumela amaphoyisa KwaZulu-Natal, uColonel Robert Netshiunda, uthe amaphoyisa esiteshini Amangwe, aphenya icala lokubulala ngokungenhloso, emva kokuthi kutholwe isidumbu sowesilisa ona-17, okusolakala ukuthi ushayiswe yimoto."
    },
    {
        "content": "UFUNA ubulungiswa umndeni wowesilisa waseNtinyane, eMbumbulu okwatholakala isidumbu sakhe sinqunywe ikhanda futhi sishisiwe endlini yakhe ngemuva kwengxabano aba nayo nentombi yakhe ethinta abantwana.UMnuz Scelo Dodo Mkhize (42) wabulawa ngoJuni 2022. Kuvela ukuthi isidumbu sakhe satholakala ngemuva kwenyanga.Kuthiwa wayekade ebe nokuhilizisana nayethandana naye kubangwa ukuthi umufi wayefuna ukwenza ulibofuzo lwezingane zakhe ezimbili ayekholwa ngukuthi akusizona ezakhe.Kuthiwa lokhu kwayinenga kakhulu intombi yakhe yakhala ngokuthi isenzo sikamufi simenza abukeke kabi kumalungu omndeni nasemphakathini.Kuvela ukuthi kungakapheli izinyanga ezine kwabe sekutholakala isidumbu sakhe sinqunywe ikhanda futhi sesibolile endlini.Umfowabo kamufi, uMnuz Patrick Mkhize uthe bakhathazekile ngokuthi kuze kube yimanje akekho osaboshiwe mayelana nalesi sehlakalo.Uthe bakholwa wukuthi ukhona ungqondongqondo wetulo lokusocongwa kukamfowabo.Ukhale ngendlela okucwebe ngayo iziziba mayelana nalolu daba, wathi ayibanikezi nje nhlobo ukuthula.Uthe kodwa ngeke baze bathule bagoqe izandla, bazoqhubeka nokufaka ingcindezi emaphoyiseni ukuze kutholakale umnyombo wokusocongwa kukamufi.\"Sekuqala ukusikhathaza kakhulu manje ukubona kuthuleke kangaka ngendaba yokubulawa kukamfowethu. Asisazi ukuthi senze njani uma kuthuleke kangaka,'' usho kanje.Ngaphambilini amaphoyisa akuqinisekisa ukubulawa kukamufi. Aveza ukuthi kusaqhubeka uphenyo olunzulu ngokubulawa kwakhe."
    },
    {
        "content": "BANIKWE kuze kube yinamhlanje ntambama ukuthi bafake izikhalo zabo enkantolo yezokhetho labo abachithwe yikhomishini eyengamele ukhetho ukuba yingxenye yokhetho ngoMeyi 29, nonyaka.Laba bazokwazi ngo-Ephreli 9, okuwusuku le nkantolo ezonquma ngalo ukuthi kakade bazoba yingxenye yokhetho noma le nkantolo izohambisana nesinqumo sekhomishini yezokhetho i-Independent Electoral Commission.Ikhomishini yathola izikhalo ngabangu-82, ngokungamele babe yingxenye yalolu khetho.Owayengumengameli wezwe uJacob Zuma, okhankasela iqembu Umkhonto weSizwe, ungomunye owachithwa yikhomishini ukuthi abe yingxenye yokhetho ngoba walahlwa yicala lokuthi adonse isigwebo sezinyanga ezingu-15.Phezu kwalokhu iqembu lakhe iMK limile ekutheni uZuma, kumnyama kubomvu uzoba yingxenye yokhetho. Ekhuluma nabezindaba bakwaSABC muva nje, inhloko yezokhetho yeMK uMnuz Musa Mkhize, uveze ukuthi bazophikisana nesinqumo se-IEC odabeni lokuvimba uZuma ukuthi abe yingxenye yokhetho.UMkhize uthe basamatasa babheka lesi sinqumo se-IEC wathi kodwa akukho okuzovimba uZuma ukuthi abe ngumengameli wezwe kusuka ngoJuni 1.Uveze ukuthi bazosebenzisa umthetho wakuleli ukulwa nalesi sinqumo sekhomishini. USihlalo we-IEC kuzwelonke uMnuz Mosotho Moepya, uthe izikhaloo abazitholile bezivela kumaqembu angu-21 ezepolitiki.Uthe balandele umthetho wakuleli wathi abangeneme banelungelo lokuthi baphikisane nalesi sinqumo ngokuya enkantolo yezokhetho.“Kumele bakwenze lokhu ngo-Ephreli 2, 2024. Inkantolo izonquma ngabakhalazile ngo-Ephreli 9, bese ikhomishini idedela uhlu lokugcina ngo-Ephreli 10, 2024.” Odabeni lukaZuma uthe balandele umthetho wathi ngeke abe yingxenye yokhetho.“Akudingeki ukuthi iqembu elikhalazayo ngesinqumo sethu libhalele thina ngqo kodwa kumele liye enkantolo yezokhetho. Iyona ezoba nezwi lokugcina kulolu daba.” UMoepya uveze ukuthi bayisithupha abangenela ukhetho ngokuzimela abazobanga izihlalo ePhalamende.EziShayamthetho zezifundazwe bayisithupha abazobe bebanga izikhundla. NgoLwesine ikhomishini izoba nomcimbi wokusayinwa kwesibophezelo sokuthi amaqembu azohlonipha umgomo obekiwe wezokhetho. Ngalolu suku kuzotonyulwa neqembu elizoba phezulu ephepheni lokuvota."
    },
    {
        "content": "IPHINI leNhloko yamaJaji kuleli iJaji Mandisa Maya, linike uMkhonto weSizwe (MK), umnqamulajuqu wanamuhla ukufaka amaphepha uma bephikisa, i-IEC esicelweni sayo sokudlulisa isinqumo senkantolo ngodaba lokufakwa ephepheni lokuvota igama lowayengumengameli, uJacob Zuma.Izwe lilungiselela ukhetho lukazwelonke oluzoba ngoMeyi 29, lapho okulindeleke ukuthi zidlane imilala uma amaqembu esebanga amavoti.Wongaphansi nongaphezulu phakathi kwe-IEC neMK abafakana ezinkantolo.AbeMK bamile ekutheni iyoze iyochithana ngoba yona ayijiki iya okhethweni futhi izimisele ngokunqoba, iphathe izwe.UZuma ngoDisemba nyakenye umemezele iqembu elisha iMK wathi usehamba nalo, uzolikhankasela futhi aleseke okhethweni.I-IEC yasefa uZuma yamkhipha ohlwini ithi walahlwa yicala wagwetshwa kanti umthetho uthi akufanele umuntu onjalo aye ePhalamende. UZuma neMK balwedlulisela eNkantolo yezoKhetho udaba, bafike balunqoba.I-IEC ngokungeneliseki kwayo ngesinqumo senkantolo yamemezela ukuthi iyalwedlulisa udaba luya eNkantolo yoMthethosisekelo.I-MK ilokhu iwanqobe njalo amacala ebifakelwe wona ezinkantolo zakuleli.Icala lokuqala yilapho i-ANC ebiphosela khona inselelo isinqumo sokubhalisa nokwemukela iMK njengeqembu.I-IEC yagunyaza ukubhaliswa kweMK yahamba yayosimela isinqumo sayo enkantolo, i-ANC yakhala ngaphansi.Kuphinde kwaba necala elifakwe yiyona futhi i-ANC, eNkantolo eNkulu eThekwini kubangwa uphawu loMkhonto weSizwe.I-ANC iphinde yakhala ngaphansi kulolu daba yehlulwa futhi yamemezela ukuthi izosedlulisa lesi sinqumo ngoba ayeneme ngaso.Olunye udaba yilolu lokungena kukaZuma ohlwini lwabaya ePhalamende.Kwenzeka konke lokhu nje, i-IEC isivele iwagayile amaphepha okuvota futhi ubuso bukaZuma buyavela njengokunguyena ongumholi weqembu iMK."
    },
    {
        "content": "ZINIKWE uhlu lwezinto okufanele zizenze izikhulu zoMnyango weMfundo, okufaka indaba yokuqedwa kwezindlu zangasese eziyimigodi, kanjalo nokuthola ukuthi badukuza kuziphi izinkalo abafundi abaphothula u-matric kodwa bangaya ezikhungweni zemfundo ephakeme. Lo myalelo ukhishwe yikomiti lalo ePhalamende njengoba namhlanje uNgqongqoshe woMnyango uNksz Siviwe Gwarube, ethula isabelomali salo nyaka wezimali.Eyezindlu zangasese zomgodi ibihlale iqhatha obengungqongqoshe walo mnyango, uNkk Angie Motshekga, nezinhlangano ezehlukene zomphakathi okubalwa namaqembu aphikisayo ezepolitiki, okubalwa ne-DA uNksz Gwarube ayilungu layo.Usihlalo wekomiti uNksz Joy Maimela, uthe bafuna kuphele lo nyaka wezimali, umnyango usuqedile ngenkinga yezindlu zangasese zomgodi.“Sinike umnyango kuze kuphele lo nyaka wezimali ukuthi uqede ngale nkinga yezindlu zomgodi ezikoleni. Sifuna nombiko ogcwele ezinsukwini ezingu-60, mayelana nezinto ezithinta ukuphuculwa kwengqalasizinda ezikoleni. Sifuna ukwazi ukuthi zingaki izikole ezizokwakhiwa ezifundazweni ezehlukene.” Uthe bafuna kubuyekezwe nendaba yesilabhasi endala eyenziwa abafundi abenza uN1 kuya kuN3.“Sifuna abafundi abaphothula u-matric kodwa abangayanga ezikhungweni bahlinzekwe ngezinhlelo zokuthi bazanyelwe izikhala ezikhungweni zemfundo ezehlukene kuleli. Umnyango kufanele uxhumane noweMfundo ePhakeme ukuze kuvaleke igebe elikhona nokuthi laba bafundi bazithole sebebhuquza emakhaya.” UNksz Maimela ukhale ngabafundi abangamahlongandlebe.“Siyalele umnyango ukuthi ukhulume nabazali balaba bafundi abangezwa. Sikhathazekile ngokuphepha kothisha ezikoleni zethu.” Uveze nokuthi kumele umnyango uqikelele ukuthi izinsiza kufundisa zifika ngesikhathi ezikoleni.Mayelana nezinkinga ezibhekene nomkhandlu olawula othisha kuleli iSACE, uthe kumele usheshise ukukhipha izitifiketi zokubhaliswa kothisha abasha endimeni.“Kumele labo thisha bahlonyiswe ngezinto ezenzeka emkhakheni wezemfundo. Kunokusilela emuva odabeni lokubhaliswa kothisha okugcina kuthatha isikhathi eside okudinga ukulungiswa ngokushesha.” Uthe umkhandlu oqinisekisa izingabunjalo lika-matric, Umalusi, kufanele uqinisekise ukuthi ugunyaza amaphepha abhalwayo aleli banga angenawo amaphutha.“Kumele Umalusi usheshise nendaba yokukhipha izitifiketi zika-matric. Kumele wakhe nezinhlelo zokusiza intsha engatohozi ngamakhono angasiza ekutheni ithole imisebenzi.”"
    },
    {
        "content": "UMNYANGO wezeMpilo KwaZulu-Natal, uthi kuningi okwenzayo ukuze ulwe nokuthi izinkawu zizicanasele esibhedlela iRK Khan eChartsworth.UMnuz Ntokozo Maphisa okhulumela umnyango, uthe indawo isibhedlela  esikuyo  iChatsworth njengazo zonke izindawo ezakhele iTheku inezinkawu eziningi, kodwa umnyango kuningi osukwenzile ukuze ulwe nokuthi izinkawu zizingenele ngokuthanda esibhedlela ikakhulukazi emawodini alele iziguli.\" Umnyango ufisa ukuxwayisa noma ibaphi abantu abazama ukufaka ipolitiki noma ukubhebhethekisa lolu daba, benzela ukuthi  kubonakale sengathi akukho osekwenziwe ukulawula lesi simo ngempumelelo, okungelona iqiniso,\"  kusho uMaphisa.Usho kanjena nje kuleli sonto leli phephandaba lithunyelelwe izithombe nama-video akhombisa izinkawu zidla ukudla kweziguli zingaphakathi ewodini. Iziguli zithi zingena ngamafasitela ngoba ahlale evuliwe ngenxa yokushisa.Kuthiwa zivele zingene seziyiviyo zizitapele ekudleni kweziguli, abasanda kulaliswa emawodini kuthiwa bavele babaleke noma bazimboze ngamashidi.Inhlangano esiza umphakathi ukuze ukwazi ukuxosha izinkawu iMonkey Helpline, ithe abaphathi besibhedlela abazilaleli izeluleko  zayo zokuthi kuhlale kunomuntu okungaba unesi ewodini ozobe ephethe ibhodlela elinamanzi eliputshuzwayo nokuthi kutshelwe imindeni ukuthi ingaletheli iziguli ukudla okuningi okuyikho okuheha izinkawu. "
    },
    {
        "content": "LILOLIWE izembe kwiMeya kaMasipala waseMvoti, uMnuz Philani Mavundla, njengoba uMnyango wezokuBusa ngokuBambisana neziNdaba zoMdabu KwaZulu-Natal, usubize umhlangano ozolalela isiphakamiso sokungabethembi ubuholi bakhe.Umhlangano uzokuba ngoLwesibili, uzophinde ulalele isiphakamiso sokungabethembi ubuholi bukaSomlomo womkhandlu, uMnuz Mfundo Masondo.Lo mhlangano kwakuhlelwe ukuthi ube ngoLwesihlanu kodwa wabuye wahlehliswa.Isolezwe libone incwadi yephini lomqondisi jikelele obhekelele ezohulumeni basekhaya, uMnuz Madoda Khathide, eyazisa amakhansela omkhandlu ngomhlangano ozobanjelwa ehholo ledolobha, eMdlovane.UKhathide ubize umhlangano wakusasa emva kokuthi amakhansela omkhandlu ebhalele uMphathiswa uNkk  Bongi Sithole-Moloi, ekhala ngokuthi uMasondo uyenqaba ukuhlalisa umhlangano.Imihlangano yokukhipha ubuholi bemikhandlu ehlaliswa umnyango ijwayele ukuba nezigameko zodlame.Kule ncwadi, uKhathide uveze ukuthi ezokuphepha zizokube ziqinile emhlanganweni.“Izikhali azivumelekile emhlanganweni. Sizothatha izinyathelo ezifanele ukuze siqinisekise ukuphepha. Lokhu sikwenzela ukuqiniskisa ukuphepha kwempahla yomkhandlu nokuvimba noma yini enganzeka okubalwa kuyo nokufa kwabantu.”Okhulumela umnyango, uMnuz Siboniso Mngadi, uyiqinisekisile le ncwadi.UMavundla noMasondo bangamakhansela e-ABC.Bathola lezi zikhundla ngonyaka owedlule, emva kokuthi i-ABC ilaxaze i-IFP emkhandlwini, yaqoma i-ANC.Mumva nje, i-ABC isijikelene ne-ANC njengoba i-ANC isihlangene ne-IFP, baphakamisa ukuthi uMavundla noMasondo bakhishwe ezikhundleni.UMavundla uyigxekile imizamo yokumkhipha esikhundleni, wathi isiphakamiso sokumkhipha emandleni asikho emthethweni.“Ingakho sekuthathe isikhathi ukuthi kubizwe umhlangano. Kodwa ke ngoLwesibili kuthiwa umhlangano uzohlala. Siwulindile ke lowo mhlangano. Esikuqaphelayo ukuthi i-ANC isebenzisana ne-IFP. Akukho lapho besebenzisana khona. Sijahile ke ukuwubona umshado wabo ukuthi uzohamba kanjani.”UMavundla uthe uzondelwa ukuthi ufuna iKwaZulu-Natal ithole uzimele geqe.I-IFP inezihlalo ezingu-10, i-ANC ineziyisishiyagalolunye, i-ABC yona ineziyisikhombisa.Akucaci ukuthi I-IFP ne-ANC bazokwabelana kanjani izikhundla uma isiphakamiso sabo siphumelela.Umthombo osondelene nodaba uthe isiphakamiso esikhona esokuthi elinye iqembu lithathe isikhundla sobumeya, bese kuthi elinye lithole esephini lemeya nesikasomlomo.Njengamanje i-ANC iphethe isikhundla sephini lemeya, esiphethwe uNkk Ntombi Ngubane."
    },
    {
        "content": "IQEMBU i-All African Alliance Movement (AAAM) lithi ilungu layo, iJaji uMogoeng Mogoeng, lisesiguqweni liyathandaza, licela izimpendulo  ngegxathu kwezepolitiki.Kuyaphithiza ezweni njengoba kubhekwe okhethweni okulindeleke ukuthi lube ngesonto elizayo, ngoLwesithathu.Amehlo abaningi athe njo kuMkhonto Wesizwe Party emuva kokuthi iNkantolo yoMthethosisekelo inqume ukuthi owayengumengameli uJacob Zuma ngeke aye ePhalamende. UZuma ngoDisemba odlule, umemezele ukuthi usehamba ne-MK, akasayingeni indaba ye-ANC.Emuva kwesinqumo seNkantolo yoMthethosisekelo bekuchwaza ezinkundleni zokuxhumana, abantu bethi uMogoeng akaphakame ahole i-MK ngoba uZuma akasayi ePhalamende.Okhulumela i-AAAM, uNksz Glory Matipile, uxoxe neSolezwe ephendula ngokuyamaniswa kukaMogoeng nokuhola i-MK, wathi bayazi ngodaba lokuyamaniswa kukaMogoeng ne-MK kodwa bacela anikwe ithuba.Uthe akusafanele le ndaba ikhulunyelwe eziko ngoba sekungaba wukwenzela phansi izwe lonke lokho.“Ubaba usalinde izimpendulo kuNkulunkulu, umatasa uyathandaza, ucela namadlozi omzabalazo wonke - oTambo noWinnie Mandela - ukuthi aphendule. Uyakhumbula ukuthi wayethe uNkulunkulu ofuna abe wumengameli. Khumbula ukuthi ubaba uZuma uwumdlali we-chess nathi ngapha singabadlali bayo,’’ kusho uNksz Matipile.UMogoeng waziwa njengendoda egxilile kakhulu okholweni, evame ukubonakala ithandaza ijulile.NgoJanuwari nonyaka, i-AAAM imemezele ukuthi yeseka i-MK okhethweni lwalo nyaka. Phambilini, uMogoeng ubelokhu ethi uNkulunkulu umtshela ukuthi uzoba umengameli wezwe kodwa akwaziwa ukuthi lokhu kuyokwenzeka kanjani.I-AAAM yethulwe ngo-2022, iholwa abaholi bezenkolo abamemezela ukuthi bafisa uMogoeng abe wumengameli. UMogoeng, odabuka eZeerust, eNorth West, waqokelwa kwesenhloko yamajaji ngoSepthemba 2011, wathatha impesheni ngo-Okthoba 2021.I-MK ibingakaphumeli obala ngokuthi ngubani ozoyihola ePhalamende emuva kokuthi inkantolo inqande uZuma. Kumanje i-MK inezikhala ezimbili ohlwini lwayo - esikaZuma nesikaMnuz uJabulani Khumalo oxoshiwe eqenjini.Okhulumela i-MK, uMnuz uNhlamulo Ndhlela, ushayelwe kaningi ucingo ethi umatasa uzobuye ashaye. Uma eshayelwa ubengatholakali."
    },
    {
        "content": "UNGQONGQOSHE weMfundo eyisiSekelo uNkk Angie Motshekga, uchithe ukuthi banomgomo wokuvimba abafundi ukuthi bangadluleli kwamanye amabanga, ukuze izikole zithole imiphumela emihle kwa-matric.Sekuke kwakhalwa ngomkhuba wezinye izikole okuthiwa zifeyilisa abafundi ikakhulu kwaGrade 11, ukuthi bangadluleli kwa-matric ukuze zithole imiphumela emihle.UNkk Motshekga ubephendula umbuzo welungu leDA ePhalamende uMnuz Baxolile Nodada. Ubuze ukuthi ngabe umnyango unawo yini umgomo ofuze lona, nokuthi umnyango uwunqanda kanjani lo mkhuba wokungadluliswa kwabafundi abangenzi kahle ukuze izikole zithole imiphumela emihle kwa-matric?Ungqongqoshe useke wakuveza ePhalamende ukuthi kunezikole ezenza lo mkhuba wokubamba abafundi ngoba zifuna ukuthola imiphumela emihle.Okunye okuhlale kukhalwa ngakho wukuthi cishe kubafundi abayisigidi nangaphezulu abasuke beqale uGrade 1, uhhafu wabo obhala u-matric, abanye basuke besale endleleni.“Asinawo umgomo siwumnyango wokuthi sibambe abafundi bangayi kwamanye amabanga ukuze izikole zithole imiphumela emihle. Ocwaningweni esinalo oluthinta abafundi abashiya bengaqedanga ukufunda, kuvela ukuthi izibalo zabo ziyehla. Nangesikhathi kuhlasele ubhubhane iCovid-19, sanyuka isibalo sabafundi ababefunda nababhala u-matric kuleli,” kuphendula uNkk Motshekga. Ungqongqoshe uqhube wadalula ukuthi kunezikhala zothisha ezingu-31 462 ezingavaliwe kuleli.Ephendula umbuzo kaNodada uveze ukuthi iKwaZulu-Natal, yisona sifundazwe esinesibalo esiphezulu sezikhala zothisha ezingavaliwe ngoba zingu-7 044, kulandele i-Eastern Cape ngezingu-6 111, ne-Limpopo ngezingu-4 933.“Kuyaqhubeka ukuvalwa kwezikhala ezikoleni kanti alikho ikilasi elingenaye uthisha. Uma kuvela isikhala kulandwa ozosivala, abambe size sigcwaliswe,” kuchaza uNkk Motshekga. UDkt Imran Keeka weDA esifundazweni, ukhale ngokuthi baningi othisha ababhuquza emakhaya abangaqashiwe. Uthe empendulweni abayitholile abayibuze esiShayamthetho, bathole ukuthi izikole ezingu-685 azinabo othishanhloko abaqashwe ngokugcwele.“Kule mpendulo kuvele nokuthi umnyango ushoda ngamaphini othishanhloko angu-389, izinhloko zezifundo ezingu-1 215, nothisha abangu-909 abangu-post level 1. Ukungagcwaliswa kwalezi zikhala kwenza kungabi nozinzo ezikoleni zesifundazwe,” kukhononda uDkt Keeka.UDkt Keeka ukhale ngokuthi umnyango wenza izaba ngokuthi uhlale ugxeka ukunqanyulwa kwesabelomali, uthi yikhona okwenza ungakwazi ukuvala izikhala. "
    },
    {
        "content": "PHEZU kokuba othisha besifazane kuyibo abaningi emkhakheni wemfundo kuleli kodwa basembalwa abangothishanhloko bezikole.Lokhu kuvezwe nguNgqongqoshe weMfundo eyisiSekelo, uNkk Angie Motshekga, obekhuluma engqungqutheleni yokubuyekeza imigomo yeSadtu, eGoli, ngempelasonto.UNkk Motshekga uthe lide ibanga elihanjiwe ukufukula abesifazane babe sezikhundleni.Uveze ukuthi u-71% wothisha kuleli abesifazane.“Kulaba kodwa u-41% wabo abangothishanhloko. Ingxenye eningi abesilisa abangothishanhloko. Akufani khona ngoba u-66% wabesifazane bayizinhloko zeminyango.”Uveze ukuthi u-56% wabesifazane basethimbeni labaphathi ezikoleni, ama-school management teams.“Njengoba kuphela iminyaka engu-30 izwe lakhululeka, lide ibanga eselihanjiwe kwezemfundo noma singakafinyeleli lapho sifuna khona singabesifazane. Siyawubona umehluko ngoba phambilini abesifazane yayingacatshangwa nje indaba yabo. Ngezikhathi zethu sisafundisa, wawungayicabangi nje eyokuthi owesifazane angaba nguthishanhloko. Nakhona uma unguthishanhloko wawugcina ezikoleni zamabanga aphansi, ungeke ube uthishanhloko ezikoleni zamabanga aphezulu,” kusho uNkk Motshekga.Uthe ingane yomfana kumele ifundiswe ukuthi iyiveze imizwa yayo uma kukhona okungayiphethe kahle.“Akumele sifundise izingane ukuthi ngoba zingabafana, akumele zikhale. Akumele sithi uma zikhala sizibize ngokuthi zingosisi ngoba nazo zinayo imizwa. Kumele sizifundise ukuthi uma kunzima indoda iyakhala,” kuqhuba uNkk Motshekga.Uveze nokuthi izingane zamantombazane ziyaqhubeka nokwenza kahle ezifundweni zazo ukudlula abafana.Ubalule nokuthi ludla lubi udlame olubhekiswe ezinganeni ezikoleni njengoba kukhona abasebenzisa induku, wathi nakuba ikhona imigomo enqanda lokhu.UMnuz Nkosana Dolopi iPhini likaNonbhala weSadtu, uthe imigomo yenyunyana kumele ilandelwe ngaso sonke isikhathi.Uthe eminye yemigomo elawula othisha kuleli esetshensizwa wumkhandlu wothisha, iSouth African Council for Educators (SACE), yenziwa yibona.“Le migomo ithinta izinto eziningi ezifaka nothisha abasalala nabafundi. Le migomo kumele ilandelwe yingakho nathi sifuna ukubuyekeza eyeSadtu, ukubheka ukuthi isahambisana nesimo samanje.” Uveze ukuthi njengoba kungamalungu aphakamisa le migomo, okwabo njengabaholi kunguthi baqinisekise ukuthi iyalandelwa.“Njengoba kuzovotwa nje, isinqumo sithi sivotela i-ANC, okuyinto eyaziwayo. Uma wena usuphambana nalokhu, kusho ukuthi usuphambana nezinto esavumelana ngazo.” "
    },
    {
        "content": "SIYANDA isibalo sabafundi ababhala izivivinyo zika-matric besezibhedlela ngoba begula noma bekhulelwe.Lokhu kuvezwe nguNgqongqoshe weMfundo eyisiSekelo uNkk Angie Motshekga, ephendula umbuzo welungu le-DA uNksz Samantha Jane Graham, obebuze ukuthi kusuka ngo-2020, bangaki ababhale lizivivinyo besezibhedlela.Ubuze nokuthi ngabe kukhona yini umfundi oke wanqatshelwa ukubhala ngoba esesibhedlela.UNkk Motshekga uveze ukuthi ngo-2020 bangu-85 ababhala izivivinyo besezibhedlela.“Ngo-2021 bangu-140, kwathi ngo-2022 baba ngu-150 kanti ngo-2023 bangu-209 ababhalele ezibhedlela. Imigomo ethinta ukubhalwa kwezivivinyo zika-matric iyavuma ukuthi umfundi abhaliswe noma egula uma engeke akwazi ukuziyela ngqo esikhungweni sokubhalela.” Uthe amantombazane akhulelwe ayabhaliselwa ezibhedlela uma engaphilile.“Lo mfundi kudingeka ukuthi umzali wakhe afake isicelo enhlokweni yomnyango wezemfundo, ukuthi abhalele esibhedlela. Isicelo kumele silethwe nencwadi kadokotela eveza ukuthi umfundi angakwazi ukubhala futhi angamelana nengcindezi ehambisana nezivivinyo,” kusho uNkk Motshekga. Uthe uma inhloko yomnyango isisigunyazile lesi sicelo, kumele kube nemigomo elandelwayo.“Kuzoqokwa umuntu ozomgada uma ebhala, ozoqhamuka ehhovisi lesifunda. Ihhovisi lesifunda kumele libheke isimo sesibhedlela ukuthi umfundi angakwazi ukubhala izivivinyo zakhe. Okubalulekile ngukuthi lapho ezobhalela khona kumele lelo gumbi liqhele nalapho kukhona khona ezinye iziguli, kuqiniswe nezokuphepha.” Uthe ozobe egadile kumele alandele imigomo uma ehambisa noma eselanda amaphepha okubhala.Uveze ukuthi kumele abekwe ngendlela ezohambisana nalawo asesikhungweni obekumele abhalele kusona.“Asikaze sibikelwe ukuthi kukhona umfundi owagcina engabhalanga nakuba isicelo sakhe sasigunyaziwe sokubhalela esibhedlela. Uma kungukuthi sikhona isehlakalo esifuze lesi sicela ukubikelwa ngaso ukuze siphenye, bese sithatha izinyathelo ezifanele,” kusho uNkk Motshekga.Uthe uma kukhona isehlakalo esifuze lesi sizobe sifana nokungawenzi umsebenzi kwalabo abanikwe umyalelo ngumnyango.Umnyango unemigomo ekhishelwe izikole ebalula ukuthi umfundi okhulelwe akangaxoshwa.Kule migomo equkethwe emthethweni iBasic Education Laws Amendment Bill, ibalula ukuthi umfundi okhulelwe kumele asekwe ngezinto zokufunda aze abelethe.Uma esebelethile kumele abuyele esikoleni ngokushesha azoqhubeka nezifundo zakhe.Umnyango ukwenza lokhu ngoba ungafuni kube nabafundi abazogcina sebelaxaza isikole bengaqedanga."
    },
    {
        "content": "Kuboshwe iphoyisa leTactical Response Team (TRT) elisolwa ngokuzama ukubamba inkunzi lihlomile abantu abalehlule ngamandla base “bexoxa” nalo ngaphambi lokulinikela kozakwabo ukuthi liboshwe.Leli phoyosa elinguSayitsheni elisebenzela iTRT eKapa belijutshwe ePort St Johns, e-Eastern Cape.Okhulumela amaphoyisa e-Eastern Cape uLieutenant Colonel Siphokazi Mawisa, uthe isigameko senzeke eMthumbane ngoLwesithathu.“Ngokwemibiko, kusolwa ukuthi uSayitsheni ojutshwe ePort St Johns ubebamba inkunzi kuhlonyiwe lapho eshaywe khona ngabagilwa eMthumbane, ePort St Johns. Imininingwane iveza ukuthi ngesikhathi ebamba inkunzi, unqotshwe ngabagilwa base bemphuca isibhamu. Babikele amaphoyisa bawanikeza nesibhamu,” kusho uLt Colonel Mawisa.Uthe umsolwa ubhekene necala lokutholakala nesibhamu esinngekho emthethweni nokubamba inkunzi kanti uphenyo lusaqhubeka.“Uma eseluleme ekulimaleni uzobe esevela enkantolo yeMantshi yasePort St Johns.Umkhuzi wamaphoyisa e-Eastern Cape, uLt General Nomthetheleli Mene uzugxekile izenzo zobugebengu embuthweni. Uthe ukuboshwa kwaleli phoyisa kukhombisa ukuthi ngeke bawabekezelele amaphoyisa enza ubugebengu ekubeni umsebenzi wabo kuwukulwa nobugebengu nokuvikela izakhamizi."
    },
    {
        "content": "NKOSIKHONA CELEUMSAKAZI weMbokodo FM ongaconsi phansi kubalaleli, uMfu Bhelebane Bhele webandla iChosen Generation uzokuba nenkonzo yamazwi ayisikhombisa yamabandla ehlukene ngoMgqibelo.Le nkonzo ezoqala ngehora leshumi ekuseni uyethe elokuthi yiNational Pre -Pass Over kanti izokuba senkundleni yezemidlalo yaseThekwini, iCurries Fountain.Inhloso yayo enkulu uthe ukuhlanganisa amabandla ehlukene enze amazwi ayisikhombisa endawonye ngaphambi kokuba aye emabandleni awo.Uthe ayikho into emqoka ngaphezulu kokubona amabandla ehlangene ndawonye.\"Inhloso enkulu yale nkonzo ukuhlanganisa amabandla ukuba enze ndawonye inkonzo yamazwi ayisikhombisa. Lokhu kubalulekile kakhulu. Kuzobasiza nalabo abangeke balithole ithuba lokuya ezinkonzweni zePhasika,'' usho kanje.Uveze ukuthi kuzokube kungabefundisi abehlukene abazoshiyelana inkundla ngamazwi ayisikhombisa.Phakathi kwabo ngoMphostoli Sandile Msimang webandla iThy Will Ministries, Mfu Zweli Dlamini we-Apostolic Faith Mission in South Africa (AFMSA), Mbhishobhi Thanda Zulu we-Utterance of His Voice Bible Church International, Mphostoli PD  Ngcobo weCity Church Intenational, noMbhishobhi BM Buthelezi weRestoration and Worship Centre International (RWCI).Minyaka yonke lo msakazi ujwayele ukuthi abe nalo luhlobo lwenkonzo. Ushayela uhlelo iChosen Genaration olungena njalo ngoMsombuluko kuya kuLwesithathu ngehora lesi-7h00 - 10h00."
    },
    {
        "content": "INKANTOLO eNkulu yaseThekwini imlahle ngamacala umshayeli wetekisi owadlwengula wabulala ayephuza naye.USamkelo Victus Dube (33) ubebhekene necala lokudlwengula aphinde abulale umufi, uNkzs Sbahle Faith Biyela (17) eFolweni, ngo-Okthoba 5, 2022.Ubebekwe necala lokushaya alimaze umngani kamufi ophinde waba ngufakazi kuleli cala, uNksz Thandiwe  Princess Shange.UDube kuthiwa wayeshayela amatekisi asuka eFolweni eya eThekwini. Ngosuku lwesehlo kuthiwa ephuma emsebenzini ntambama wahlangana nomufi ehamba noNksz Shange.Kuthiwa wababuza ukuthi bayaphi, bamphendula ngokuthi bayothenga utshwala.Kuthiwa uDube wahamba nabo waya endlini yakhe wabatshela ukuthi bangakhathazeki uyena ozothenga utshwala.UDube waphuma wayothenga utshwala, kuvela ukuthi wabuya ephethe ugologo nesinye isiphuzo esinamaphesenti eqile ayekade engaphathiswanga sona.Esebuyela endlini bambuza ukuthi kungani wathenga ugologo nesiphuzo abangasicelanga, wabaphendula ngokuthi yibona obebukhona.Ugologo kuthiwa wawuminya mawala uDube, ngemuva kwalokho waqala wacathamela umufi njalo uma ephuma eyochama.Akagcinanga lapho kuthiwa wancoma nephenti likamufi elimnyama, wathi useyahluleka ukuzibamba ngoba ufake iphenti elinombala awuthandayo.Lobu ubufakazi obanikezelwa nguNksz Shange ngaphambilini enkantolo. Sebegoduka umufi noNksz Shange kuthiwa wavuka umbhejazane wakheqa umufi emnqabela ukuthi ahambe waze wamgwaza esiphongweni nge-screwdriver.Izolo, iJaji uBroos Bedderson limthole enecala lokushaya, lokudlwengula nelokubulala.\"Inkantolo ikuthola unecala lokushaya ngenhloso yokulimaza futhi ikuthola unecala lokudlwengula nelokubulala. Okubuhlungu ukuthi awuzange nakanye ukhombise ukuzisola,’’ lisho kanjena.Liqhuba, likhale ngokuthi uDube wayehubhuza akabhejane uma etshela inkantolo ukuthi waphaphama ekuseni sekunesidumbu phambi kwakhe.UBedderson ukhale nangesihluku esakhonjiswa uDube njengoba esebenzise ubufakazi bukaSayitsheni Mjabulelwa Mbeko owaveza ukuthi isidumbu sasinenqwaba yamanxeba emzimbeni, kunendwangu emhlophe esasishuthekwe yona emlonyeni, ubhodisi ususiwe, nemilenze ivuleke kakhulu nesitho sangasese sihlezi obala.“Indlela isidumbu iphoyisa elithi laliyisona kuveza ngokusobala ukuthi ungumuntu wesilisa onesihluku. Kungumsebenzi wezinkantolo ke ukubasusa emehlweni omphakathi abantu abafana nawe,’’ kusho ijaji.UDube wakhalelwa ngamasongo kaSigonyela ngo-Okthoba 13, esecashe emzini kanina oseChesterville.Kuvele nokuthi uDube ngaphambilini, wake wadlwengula intombazane engumakhelwane wakhe ngokuhamba kwesikhathi agcina esethandana nayo.Amalungu omndeni kamufi asishayele ihlombe isinqumo senkantolo.Namhlanje kulindeleke ukuthi inkantolo imgwebe uDube."
    },
    {
        "content": "I-INTERPOL idlulisele emaphoyiseni imishini esho ngaleso sikhathi uma umuntu ekuleli ngokungemthetho noma uma uhamba ngemoto eyebiwe.Le mishini inikwe amaphoyisa uNobhala-jikelele we-Interpol, uDkt Jurgen Stock osohambeni lwezinsuku ezimbili eNingizimu Afrika.Imishini yamukelwe uMkhuzi wamaPhoyisa, uGeneral Fannie Masemola.Okhulumela amaphoyisa kuzwelonke, uBrigadier Athlenda Mathe, uthe imishini izolekelela ngokuthi ube impumelelo umsebenzi wamaphoyisa wokulwa nobugebengu.“Uzositshela ngaleso sikhathi uma umuntu engene eNingizimu Afrika ngendlela engekho emthethweni futhi uma imoto iduniwe noma yebiwe,” kusho uBrig Mathe.Umbutho wamaphoyisa kuleli uyingxenye yamazwe omhlaba ayilungu lale nhlangano.Khonamanjalo, athelekile eParis, eFrance amaphoysa angu-15 asophikweni iPublic Order Policing (POP) azoba ingxenye yazobe eqaphe emidlalweni yama-olympic evulwa ngokusemthethweni ngoLwesihlanu."
    },
    {
        "content": "UMMELI wabamangalelwa ecaleni lokufa kukaSenzo Meyiwa, u-Advocate Zandile Mshololo, ubuze ukuthi kungani abaphenyi bengayibophanga intombi kamufi uKelly Khumalo?UMeyiwa owayeyisilomo se-Orlando Pirates neBafana Bafana, wadutshulwa wabulawa ekubo kwentombi yakhe uKelly eVosloorus, eGauteng, ngo-2014. Kushushiswa abalisa abahlanu okuthiwa yibona abaqashwa bamkakisa okwenyamazane uMeyiwa, bamjuqa.U-Adv Mshololo, omele ummangalelwa wesihlanu uFisokuhle Ntuli, ubepheka ngemibuzo umphenyi wecala uSergeant Batho Mogola ngesikhathi ebuza indaba kaKelly.U-Adv Mshololo ubuze kumphenyi ukuthi ngoba basibhala isicelo sencwadi yokuboshwa kukaKelly, bavinjwa yini ukusihambisa?“Uyazi yini ukuthi isicelo sencwadi yokubopha uKelly sabhalwa kodwa sangahanjiswa? Kungani leso sicelo singathunyelwanga?” kubuza u-Adv Mshololo.UMogola uthe akazi ukuthi incwadi yokubopha uKelly yavinjwa yini. Phambilini, umphenyi wecala ohola ithimba uBrigadier Bongani Gininda, waqinisekisa ukuthi basibhala isicelo kodwa bangasiqedela.Ezitatimendeni ezemukelwe yinkantolo njengobufakazi, kuvela ukuthi abamangalelwa bathi babeqashwe wuKelly ukuthi bajuqe uMeyiwa.Ngesikhathi abamangalelwa bevela enkantolo okokuqala, kwaputshuka ipheshana elalikhuluma ngokuthi kusafanele kutholwe amarekhodi eselula kaKelly.U-Adv Mshololo ubuze nangedokodo lesibili elimaqondana nakho ukufa kukaMeyiwa nakhona uKelly awumsolwa kulona.“Uyazi yini ngelinye idokodo maqondana nalolu daba elinabamangalelwa abangekho la enkantolo?’’ kubuza u-Adv Mshololo. UMphenyi uthe uyazi ngedokodo lesibili elinabanye abasolwa okukhona kubona uKelly.U-Adv Mshololo ukhulume nangobufakazi  bokuthi ummangalelwa wesihlanu uNtuli wayexhumana noKelly. Ubuze ukuthi kuyicala yini ukuthi abantu baxhumane?Phambilini, kuke kwavela ukuthi uNtuli wayexhumana noKelly ngocingo ezinzulwini zobusuku ngaphambi kwezinsuku zokufa kukaMeyiwa.UMbuso uthi uNtuli omelwe wuMshololo, nguyena owashayela iPolo Vivo, eyayinabamangalelwa kuyobulawa uMeyiwa futhi wama ngaphandle komuzi nabanye.Kumanje uNtuli udonsa isigwebo soxhaxha lodilikajele ngamacala okubulala nokuthiwa wayeqashwa eyinkabi eqeda ngabantu.Kulindeleke ukuthi icala liqhubeke namuhla, abameli bafake eminye imibuzo kufakazi woMbuso owumphenyi."
    },
    {
        "content": "UCABANGA ukulivuma icala uNkk Faith Ntombela obhekene nelokubulala umyeni wakhe owayeyiphoyisa lomkhandlu weTheku, uCaptain Zwelakhe Ntombela.Lokhu kuvezwe umshushisi, u-Advocate Kristen Shaah eNkantolo eNkulu yaseThekwini.Ubekade etshela iJaji uBruce Bedderson ngokuhlelwa nguNkk Ntombela ongumsolwa wokuqala kuleli cala.\"Umsolwa wokuqala kuleli cala uhlela ukuthi alivume icala lokubulala,'' kusho umshushisi etshela ijaji.Ngaleso sikhathi, uNkk Ntombela ubebonakala ethule ebheke phansi enganyakazi. Kulokhu ubebonakala engahleki, esaba nokubheka abantu abebesenkantolo.Umshushisi uveze nokuthi nenkabi uCele, icabanga ukwenza okufanayo, ngaphandle kukaKhumalo ongummangalelwa wesithathu kuleli cala.Ijaji alizange limbuze uNkk Ntombela ukuthi kuyiqiniso yini lokhu okushiwo ngumshushisi wecala.Ngaphambilini, Isolezwe lake lakuveza ukuthi litholile ngemithombo yalo ukuthi ucabanga ukulivuma icala uNkk Ntombela osolwa ngokuba ungqondongqondo wetulo lokubulawa komyeni wakhe.Umufi wahlaselwa esemzini wakhe okwaS, eMlaza, ngoMeyi 3, ngonyaka owedlule.Ngesikhathi edutshulwa umufi, uNkk Ntombela wayekhona ngaphakathi endlini kodwa kuvela ukuthi akazange azihluphe ngokuyobheka emnyango.Wadutshulwa ngabantu abangaziwa wabe esephuthunyiswa esibhedlela eSiphingo Medical Towers okuyilapho okwafike kwamenela khona.Ngemuva kwalokho, amaphoyisa abopha inkabi uSipho Ntombela okwavela ukuthi iyona eyadubula.Le nkabi yageqa amagula ilandisa inkantolo ngalo lonke itulo, yaveza nokuthi yayikade ithunywe nguNkk Ntombela.Yaveza nokuthi yayikhokhelwe imali engakanani ukuze yenze lo msebenzi. Inkantolo yabe seyiyigweba iminyaka ewu-15 ibhadla ejele.Ngemuva kwalokho, noNkk Ntombela wakhalelwa ngamaSongo kaSigonyela ngaleli cala.Kwavela nokuthi uNkk Ntombela itulo wayelihlanganisa noMnuz Sithembiso Justice Khumalo onguthishanhloko esikoleni iMpumulwane Primary, KwaMaphumulo, ongaphandle ngebheyili.Kwavela negama lenkabi esatshwayo KwaZulu-Natal, uKhulani Cele, ukuthi nayo iyabandakanyeka kuleli tulo.Icala lihlehlele u-Agasti 15. UMnuz Nkosinathi Ntombela ongumfowabo kamufi, uthe bajabule ukuthi umakoti wabo useze wathambisa inhliziyo.\"Ukuhamba leli cala kuyasikhathaza kakhulu futhi kusivusela amanxeba. Ngakho  kuyajabulisa lokhu okuvezwe ngumshushisi kokuthi ucabanga ukulivuma icala,'' usho kanjena."
    },
    {
        "content": "Isuse ukukhuluma iMeya yaseGoli, uMnuz Dada Morero ngesiphakamiso sayo sokuthi abantu bangaphandle bafakwe embuthweni wamaphoyisa omkhandlu ukulwisana nobugebengu.Kwi-video esabalele ezinkundleni zokuxhumana, uMorero uzwakala ethi uhlale ebuza ukuthi awekho amaphoyisa akhuluma ngisho olulodwa ulimi lwakwamanye amazwe ase-Afrika.“Ingqinamba wukuthi silwe nobugebengu. Ungaba nabo bonke abasolwa bakho la kodwa ngaphambi kokuthi ubhale izitatimende bangahlela phambi kwakho ukuthi bazothini wena ungezwa ukuthi bathini,” kusho uMorero.Uthe  uma bezimisele ngokulwa nobugebengu ku-ward 67, bangabaqasha abantu bangaphandle abanamaphepha aqondile ukuthi basebenzele amaphoyisa aseGoli.Unbelievable @HermanMashaba @GaytonMcK pic.twitter.com/PPaeED0anQEchaza esiteshini sezindaba e-eNCAuMorero, uthe bebesemhlanganweni we-ANC esifundeni eGoli futhi umhlangano kumele ukhulume ngazo zonke izinto ezibathintayo eGoli. Uthe enye yezinto abebekhuluma ngazo bekuyinkinga yobugebengu.Uthe emhlanganweni kubekwe kwacaca ukuthi isiphakamiso ngeke siphumelele ngokuthi kumele kubekwe phambili abantu bakuleli.Umholi we-Action SA uMnuz Herman Mashaba, uthe ngeke baseseke isiphakamiso.“Umgomo wokuqala ukuze usebenze kwiJMPD uthi kumele ube ngowaseNingizimu Afrika futhi okwesibili sinenqwaba yabaneziqu abalindele ukusebenza.”I-EFF eGauteng ithe ayihambisani nesiphakamiso. Ithe uma kunenkinga yolimi uhulumeni kumele uqeqeshe amaphoyisa ukuze akwazi ukuxhumana kangcono nemiphakathi asebenza kuyo.“Abukho ubufakazi obuveza okushiwoyo kokuthi iJMPD neSAPS bayahluleka ukulwa nobugebengu ezindaweni ezinabantu abaningi bokufika ngenxa yokuvinjwa wulimi.”"
    },
    {
        "content": "UKhomishana wamaPhoyisa kaMasipala weTheku uSibonelo Mchunu uthi amaphoyisa akhe anelungelo lokushaqa imoto eshintshwe i-suspension yakhasa phansi.Wumkhuba owandile kuleli dolobha ukuthi abashayeli bashune izimoto zabo bazenze zikhase phansi okuwumkhuba odume ngokuthi yi-stance.UMchunu uthe akukho emthethweni ukwenza izinguquko eziphazamisa indlela imoto ebambelela ngayo emgwaqweni noma ijubane layo.Ubekhuluma neSolezwe ngemuva kwezikhalo zabanye abashayeli, amaphoyisa eshaqe izimoto zabo ngenxa yokuthi zikhasa phansi kunendlela eziphuma zakhiwe ngayo emagaraji.Omunye wabashayeli onemoto eyehlisiwe uMnuz Sphamandla Shabane, uthe kuyamthusa ukuthi amaphoyisa aseyazishaqa manje izimoto ezihushayo.“Uma kuwumthetho okhona obhaliwe phansi, anginankinga nawo. Kuyathusa kodwa kithina singabashayeli ngoba lento isiqala ukuvela manje ngoba sekudume “ingezo” nokuyinto edume nyakenye lapho abashayeli besuke betsaka ngobunono nobuhle bezimoto edume emalokishini amaningi. Le nto yezimoto ezihushayo akuyona into yamanje kodwa ingenise kakhulu ngenhloso yokugqugquzela ukuthi izimoto zibe zinhle ukuze abagibeli bezothokozela ukugibela izimoto ezihlanzekile. Kusho ukuthi lo mthetho ubukhona kodwa ubunganakekile ngoba bezingandile kakhulu izimoto ezinjalo kodwa kuyathusa,” kusho uShabane.UMchunu uthe kuyicala ukushintsha imoto uyenze ikhase phansi.“Wonke amaphoyisa anelungelo lokuthi ayishaqe imoto ayibona ukuthi ayikho semthethweni ukuthi ibe semgwaqweni. Amaphoyisa ayazi ukuthi imoto kumele iphakame kangakanan futhi nokuxebula -idisc yemoto kuba kulo iphoyisa uma libona ukuthi  ayikufanele ukuba semgwaqweni. Inhloso yephoyisa ngokwenza leso senzo ukuthi linqande ingozi engenzeka engafaka impilo yabantu abaningi engcupheni,” kusho uMchunu.Ngokomthetho we-National Road Traffic Act 93 wango-1996, ukuguqulwa  noma ukuphazamisa ukuphepha kwendlela imoto eyakhiwe ngayo kwenza imoto ingabibikho semthethweni noma ingakufaneli ukuba semgwaqweni ngaphandle kokuthi lokho kwenziwe lapho imoto yakhiwe khona."
    },
    {
        "content": "KUHLUKENE imibono kumalungu omphakathi waseNhlonga, ku-ward 13 ngaphansi kukaMasipala waseMsinga, ngesakhiwo esiyihholo sika-R480 000, okuthiwa lakhelwa inkosazana yamanzi osebeni lomfula wumasipala, emva kwesibonakaliso somthandazi.Leli hholo kuthiwa akuvumelekile ukuthi lisetshenziswe yinoma wubani ukugwema ulaka lwenkosazana yasemanzini. Livulwa uma kukhona umthandazi kuphela ezobamba inkonzo khona. Amanye amalungu omphakathi akholwa wukuthi ukwakhiwa kwalo kwehlisa izingozi nokufa kwabantu ababefela kulesi siziba njengoba bekholwa ukuthi bekuwulaka lwayo. Abaphikisana nalokho, bagxeka umasipala ngokuchitha imali ngabakubiza ngenkoleloze yabathile ekubeni intuthuko igqoza endaweni.Elinye ilungu lomphakathi eselikhulile, lilandisa ekhasini lika-Ayanda Msweli kwi-You Tube, lithe izigameko zokufa kwabantu esizibeni okukholakala ukuthi ihlala kuso, bezibhilitile phambilini, ngaphambi kokulandwa komthandazi okwazi ukukhuluma nayo okuwuyena owaveza ukuthi ifuna ukwakhelwa.“Kwathi uma abesifazane beyibona ngelinye ilanga babikela amadoda ayengayikholwa ukuthi ikhona. Amabili agijima eyobheka esizibeni, omunye wangena kuso, kwaba ukuphela kwakhe bamkhipha esethule. Kwesinye isikhathi izikebhe zabelungu uma bentweza, bezifika zicishe kulesi siziba, baze banikele ngemali emhlophe kuyima bekwazi ukudlula, okuyizimpawu zokuthi bekukhona okukhona kusona,” usho kanje.Uthe umphakathi wasukuma wathungatha umthandazi okwazi ukukhuluma nayo, okuyilapho olande khona uMnuz Felize Dladla waseGreytown, eMatimalo, okuwuyena owaveza ukuthi ithi ifuna ukwakhelwa indlu yayo.Ekhuluma neSolezwe, uDladla uthe emva kokuthi umphakathi umcelile, inkosazana imtshele ukuthi ifuna umphakathi uyakhele indlu eyisitezi.  Kuthiwa umphakathi uhlanganise imali, yaqala ukwakhiwa, kodwa yona (inkosazane) yayibhidliza okuvele ukuthi yayidinwe ukwakhiwa kwayo ngabantu besifazane kanti yayifunwa ukwakhelwa ngamadoda kuphela. Umphakathi kuthiwa ufake isicelo kumasipala, wagunyaza ukuthi yakhiwe.UMnuz Mletheni Ndlovu oyikhansela kule ndawo oseke waba yimeya kulo masipala, uthe nguye owafaka isicelo ngokuthunywa wumphakathi“Bengisayikhansela ngesikhathi umphakathi uphakamisa ukuthi ucela umasipala uwusize wakhele inkosazane indlu. Ngesikhathi ngifaka isicelo, umasipala uthe akusetshenziswe isabelomali sewadi ukwakha indlu ngoba awunayo imali eyanele. Sigcine sibona kungcono ukuthi sakhe esahholo ngoba eyisitezi yayizobiza kakhulu. Sisebenzise u-R480 000 wesabelomali sonyakamali ababili ukwenza lo msebenzi,” usho kanje.Uveze ukuthi inkosazana ayihlali kuleli hholo, kodwa lisetshenziswa kuphela uma kunemicimbi eqondene nayo noma kukhona abasuke befuna ukuzonikela.Imvunge kwamanye amalungu omphakathi ivukuzwe yesinye isibonakaliso sesibili somthandazi (uDladla) njengoba kuvele ukuthi ifuna umphakathi wenzele izingane zayo umemulo.  Emhlanganweni obuyizolo kulo leli hholo lenkosazane, kuthiwa kuvunyelwene ngokuthi umuzi nomuzi ukhokhe u-R100 ukuze kuthengwe inkomo yokwenza lo mcimbi.Ilungu lomphakathi elikhulume neSolezwe elingelinye langahambisani nezibonakaliso zomthandazi ngenkosazana, lithe lidumele ngemali eyachithwa umasipala.“Kuyadumaza ukuthi umasipala ukholelwa kokushiwo umuntu kungenabo ubufakazi. Izingane zethu ziwela kanzima uma ziya esikoleni, kodwa kunemali ekhishelwa ukwakha izinto  ezingakaze zibonwe wumphakathi kodwa okuthiwa zabonwa abathile,” usho anje.Amanye amalungu omphakathi avumile ukuthi awakaze ayibone inkosazana kodwa kule ndawo akuvumelekile ukuwasha esizibeni ngoMgqibelo nokuchitha amanzi obuwasha ngawo kusona ngoba kuyayithukuthelisa."
    },
    {
        "content": "NKOSIKHONA CELEAVUTHA engabaselwe amalungu eBandla laseZayoni, eNseleni, uKukhanya Kwezwe athi awafuni ukuphinde ambone umholi walo, amsola ngokuthi ubanjwe oqotsheni ezitika ngocansi endlini yesonto.UMbhishobhi Zwelibanzi Mtimande (59) oshadelwe, usolwa ngamalungu aleli bandla ngokuthi ngesonto eledlule ubhadanywe amalunga amane aleli bandla, ezitika ngocansi nowesifazane ohlala eduze kwesakhiwo sebandla.Lamalunga amane kuthiwa abezokwenza umsebenzi wokuhlanza indlu yesonto njengenjwayelo, azithela phezu kukamholi walo ezitika ngocansi nowesifazane okuthiwa uwumakhelwane wendlu yebandla. Ilungu lebandla elikhulume naleli phephandaba, lifunge lagomela lathi buzochitheka bugayiwe kuleli sonto uma kuya ngokuthi uMtimande uzofika ezobakhonzisa.Elinye lithe kuzoba nzima nokumbuka ngoba lesiya sithombe abazithele phezu kwaso, sizohlale sikhona.\"Angeke thina sishunyayezwe yisikhohlakali. Hheyi waze wangcola nangu umuntu. Uyazi ukuthi usiphoxile ngendlela nje ebesimethemba ngayo lapha ebandleni. Konke lokho manje sekumane kwashabalala nje,'' usho kanje.Kuthiwa intokazi abanjwe nayo, okuthiwa isencane, ayizange ikhombise kuhlazeka yize bese kungene namalunga ebandla. “Uvele wathi thina siyaphi ngalesiya sikhathi esontweni ngoba kunezikhathi ezibekiwe zokuthi sizohlanza indlu yesonto,” kusho omunye wabazibonele ngawakhe.Kuvela ukuthi uMtimande uyindoda ehlonishwayo ebandleni nasendaweni uqobo. Unkosikazi wakhe kuthiwa selokhu kuvele leli hlazo, akaziwa ukuthi ukuziphi izinkalo njengoba evele wahamba nasekhaya. Omunye kulaba abazibonele uthe uMtimande uzamile ukubavala umlomo ngemali kodwa banqaba. “Besizoba nelikhulu iphutha ukuvuma ukuthula namanyala, nokwenza enzeke endlini yebandla,” usho kanje.Lo wesifazane walile obelokhu ebabaze uhlobo locansi abebelwenza, uthe akafuni nokuluchaza ephaphandabeni kodwa akubonile uyokuxoxela amagwababa echobana.Ethintwa uMtimande, akaphikanga ukuthi ubesendlini yokukhonza nalo wesifazane, kodwa uthe abambonile mhlawumbe badidwe wukuthi owesifazane ubengagqokile kwesingenhla, esele ngobhodisi.Uthe kodwa yena ubemthandazela. Ukhale ngezimpi zangaphakathi ebandleni, wathi kukhona abanye abaholi abamkhandela uzungu ngoba befuna ukuhola ibandla.Uqhubeke ngokuthi uNkulunkulu oyomphendulela njengoba ebhecwa ngobende inyama engayidlanga nje. \"Nabo labo abathi bangibambile bayazi ukuthi owesifazane ubeguqile mina ngimile ngikhuleka. Kodwa uma sebekhetha ukuthi bangibukanise nomhlaba ngokungiqambela amanga kulungile. Owami uNkulunkulu uyashesha ukuphendula,'' usho kanje.Kuvela ukuthi ngaphakathi ebandleni sekuqubuke omkhulu umsindo njengoba kukhona abathi akaxolelwe uMtimande ngakwenzile. Abanye kuthiwa bashaya phansi ngonyawo bathi inkomo ingazala umuntu.UMfu Ntokozo Makhathini ongunobhala webandla ukhombise ukungathandi ukuphawula ngalolu daba ngesikhathi ethintwa. Ubelokhu ethi akazi ukuthi intatheli ikhuluma ngani. "
    },
    {
        "content": "SEKUQUBUKE umsindo ezinkundleni zokuxhumana, ikakhulu kwi-X, ngenxa yezindaba zokudlulela esigabeni sabawu-13 bokugcina emncintiswaneni wokumodela uMiss South Africa, kukaChidimma Adetshina, abantu abathile abashaya amakhala ngokungenela kwakhe lo mncintiswano othathwa njengomkhulu yokumodela ezweni.Okushukumise izinto futhi kwadala ukwehlukana kwemibono kubantu wukuthi ubaba kaChidimma (23) ngowaseNigeria, kuthi unina owaseMozambique kodwa wakhulela kuleli. Kuvele ukuthi lo nobuhle wazalelwa kwesinye sezibhedlela zaseGoli, wakhulela eSoweto.Kwi-video eyangenela ngayo uMiss SA, le ntokazi eyenza izifundo zomthetho eVarsity College, yazichaza ukuthi ingunobuhle ophokophelayo nonamaphupho waseKapa.Abantu banikele kwi-X besho imibono yabo ngalolu daba.U-@Mbalinsimbini uthe: “Umbuzo wami wukuthi umele luphi uhlanga? Uma enqoba uzomela bani, futhi yiluphi ulimu lwakuleli zwe akwazi ukulikhuluma? UMiss SA usuyinhlekisa.”U-@YesThatRuss ubhale wathi: “UMiss SA ngowabantu bakuleli zwe, njengoba nokwenziwa eNigeria kwenzelwa abantu bakhona. Yekani ukuthatha izinto zethu nizinike abantu bakwamanye amazwe.”U-@NokulungaZulu2 yena uthe: “UMiss SA owabantu baseNingizimu Afrika, akahambe eyoncintisana nabakubo eNigeria.”U-@ShottaZee uthe: “Abantu baseNingizimu Afrika kuphela abafike bavikele abadlali bebhola baseFrance abamnyama ukudlalela leliya lizwe, bese bezogxeka umuntu ongenele uMiss SA ngokwenza okufanayo. Awukwazi ukushintsha imithetho ngoba nakhu sekuyinto eqondene nawe, yenza okukodwa.”Akuqali ukuba nomsindo ngemithetho nendlela inhlangano iMiss South Africa eyenza ngayo uma iqoka onobuhle abazongenela umncintiswano wayo.Ngonyaka odlule, kwasuka umsindo nempikiswano ngenkathi imemezela ukuthi umncintiswano wayo usuzongenelwa wonobuhle abashadile nabanezingane, into ebikade ingavumelekile eminyakeni edlule.Kuthintwa okhulumela iMiss SA Organisation, uJanine Walker, ucingo lwakhe belukhala umlibe lungabanjwa. Kwale ngisho esethintwa kwiWhatsApp, wangaphendula imibuzo abethunyelwe yona ngalolu daba.Umcimbi wokuklomelisa ozonqoba kulo mncintiswano, nozobe ethatha isicoco kuNatasha Joubert onqobe nyakenye, uzoba se-SunBet Arena, ePitoli ngo-Agasti 10."
    },
    {
        "content": "UNETHEMBA lokuthi usuzokwazi ukufihla ithambo lawo ngesizotha, umndeni wowesilisa osekuphele izinyanga ezinhlanu anyamalala okukholakala ukuthi esakhe isidumbu okuthiwa sigqitshwe ethuneni elingashoni, KwaMaphumulo.Lishone elangoLwesithathu amaphoyisa ematasa kumbiwa lapho kukholakala ukuthi isidumbu sikaMnuz Msizi ‘Manyosi’ Mchunu (24), sagqitshwa khona.  Lokhu kungemuva kokuthi kuthiwa amaphoyisa aqinise isandla kumsolwa wagonyuluka wakhomba lapho uMchunu agqitshwa khona. Kuthiwa wayegcine ukubonwa nabangani bakhe ngoSepthemba 25, 2023 bejahwa abesilisa ababexabane nabo endaweni yokucima ukoma, eNtshawini KwaDukuza.Bese kuphele izinyanga ezinhlanu umndeni umthungatha, kanti kuthiwa omunye wabasolwa emva kokuthi amaphoyisa eqinise isandla, ugcine ekhombile lapho kwagqitshwa khona isidumbu sikaMchunu.Uyise kaMsizi uMnuz Bongani Mthembu ekhuluma neSolezwe elapho bekuyombiwa khona, uthe kudingeke ukuthi udaba lwakhe alubike emaphoyiseni ezingeni lesifunda ngoba bekungekho okuqhubekayo ngokulahleka kwendodana yakhe.“Sihleli lapha kulindwe amaphoyisa athile okuyiwona anegunya lokumba isidumbu. Kuthiwa umsolwa obeboshiwe wabuye wadedelwa ngebheyili ukhombe lapha, ngakho silindile uma kungesakhe isidumbu, sesizokwazi ukumfihla ngokufanelekile,” usho kanje.Lo mndeni uthi ubusubheke yonke indawo kubalwa emakhazeni, ezibhedlela kwafunwa nasezihlotsheni kodwa lutho ukuthola umkhondo njengoba ubusukhalela ukufihla ithambo lawo.Elandisa ngokwenzeke ngosuku lwesigameko uthe bathole ukuthi uMchunu nabangani bakhe bahilizisana nabanye besilisa endaweni yokucima ukoma, kulandela ukugwazwa komunye wabangani bakhe. Uthe owayegwaziwe bamtholela imoto bamphuthumisa esibhedlela, ngenkathi sebesendleleni kuthiwa bahlangana nequlu kukhona kulo nababehilizisane nabo.Indaba yaqala ngokuthi bamise imoto bababuze ukuthi kungani begwaze umngani wabo, iqulu lavele ladubula.Uthe umngani kaMchunu owayeshayela imoto wadubuleka, kodwa wakwazi ukuqhubeka wabaleka ngayo waze wayofika esibhedlela. UMchunu kuthiwa wayegcine ukubonwa ngesikhathi bemjaha ebaleka ngezinyawo kwaba ukunyamalala kwakhe.UMthembu uthe emva kokudedelwa ngebheyili komsolwa owabekwa icala lokuzama ukubulala, kuthiwa ubebhala epikla ezinkundleni zokuxhumana.Kuthiwa kusize amaphoyisa akwazile ukusebenzisa izindlela zawo njengoba egonyulukile wakhomba lapho kugqitshwe khona isidumbu sengane yakhe.Yize kuze kwashaya isikhathi sokushicilela amaphoyisa engakaphenduli, kodwa umndeni uqinisekise ukuthi umsolwa oboshiwe uyena okhombe lapho kugqitshwe isidumbu okusolwa okuthi esikaMchunu okuthiwa izinsalela zaso zithathiwe zagcinwa emakhazeni kusalindwe imiphumela yolibofuzo."
    },
    {
        "content": "SEKUBALWA izinsuku ezimbalwa aqale ama-Olympic akulo nyaka eParis eFrance, wonke amazwe abamba iqhaza emidlalweni ehlukene kulo mncintiswano asemi ngomumo ukwenza ezibukwayo.Njengamanje, amazwe ahlukene asekhiphe ingqephu ehlukene okuyimifaniswano ezogqokwa abadlali emcimbini wokuvula, uma kutholwa izindondo noma sekuvalwa. La mazwe apike abasiki bengqephu abadumile nabangaziwa, kusukela kuRalph Lauren Suits wethimba lase-USA kuya ekubukekeni kwegciwane le-Mongolia nokunye.Njengoba isizungeza kuzo zonke izinkundla zokuxhumana le ngqephu, yinye into ecacile, wukuthi i-mongolia ihamba yodwa ngobuhle, ikhwalithi nesitayela. Bonke abantu bavumelana ngokuthi uMachel Amazonka ubashaye bonke emakhanda.Izwe elibonakala lenza kancane i-Australia. Izintokazi ezimbili zinikele kuTiktok ziveza lo mswenko zithokozile kodwa zangamukelwa ngendlela ebezicabanga ngayo.Ithimba lasekhaya iFrance lithungelwe uBerluti kanti umswenko wabo wokuvulwa komcimbi ngamasudi ohlobo lwe-tuxedo abesilisa nabesifazane. Umswenko wabo wokwamukela izindondo bawenzelwe nguStéphane Ashpool ongumqondisi wezobuciko nomsunguli we-Pigalle.Umswenko wamanye amazwe:"
    },
    {
        "content": "BAZOHLANGANA nemamba iphuza umhluzi abantu abasabisa ngodlame nezenzo zokuphulwa komthetho uma sekukhishwe imiphumela yokhetho.Lesi sixwayiso esishubile sikhishwe wuhlaka longqongqoshe beminyango ebhekele ezokuphepha kuleli, iNational Joint Operational and Intelligence Structure (Natjoints) esithangamini sabezindaba.INatjoints ithi yenelisekile ngokugcinwa kokuthula nokuphepha okubonakale ngokhetho, nakuba kukhona ababoshiwe.Labo ngqongqoshe baphendule imibuzo yezintatheli mayelana nenkulumo yowayengumengameli wezwe ne-ANC, uJacob Zuma.UZuma, ubulungu bakhe obumisiwe kwi-ANC futhi osengumholi weqembu uMkhonto weSizwe Party, uthe ayikho imiphumela yokhetho ezomenyezelwa yi-IEC (izolo) ingakabaphenduli izikhalazo zabo.Uthe kumele i-IEC iqale ibenelise ukuthi ikubhekile abebekade bekhala ngakho“Ayikho imiphumela ezomenyezelwa. Uma kwenzeka, kuyosho ukuthi siyachukuluzwa ngoba siyayazi into esikhuluma ngayo, asiqageli. Kungani bejaha ukubala? Ngiyathemba obhekele lokhu uyangizwa, ningayiqali inkinga uma ingekho,” kusho uZuma.UNgqongqoshe wezokuVikela noMakadebona bezeMpi, uNkk Thandi Modise, uthe amasosha afika emva kwendaba ngomtapo ngoJulayi 2021, nokuyinto eyabavula amehlo engasoze iphinde yenzeke.Ufungile wathi bami ngomumo bazofika ngesikhathi uma bedingeka.“Akukho namunye ozobekezelelwa uma ephazamisa amalungelo ezinye izakhamizi. Nakuba abantu benelungelo lokukhuluma bezwakalisa izimvo zabo, kodwa lelo lungelo linomkhawulo,” uNksz Thandi Modise enxenxa abantu bathobele umthetho.Uthe bazongenelela uma leli lungelo lokukhuluma libeka engcupheni impilo yomuntu nempahla.UNgqongqoshe wamaPhoyisa, uMnuz Bheki Cele ushayelele isipikili, wathi akukhathaleki ukuthi uwubani kodwa uzojeza kanzima lowo ozoke aphule umthetho.Ukhumbuze abantu wathi kumanje bagqigqa inkantolo abammangalelwa abevile ku-60 abathweswe amacala okuvukela uMbuso nokuphehla izibhelu zangoJulayi 2021.UKhomishana wamaPhoyisa, uGeneral Fannie Masemola, uthe kuboshwe abantu abangu-90 ngesikhathi sokuvota, kwavulwa amacala angu-130.UNgqongqoshe eHhovisi likaMengameli, uNksz Khumbudzo Ntshavheni, uthe abaholi bezepolitii basayina umgomo wokuziphatha ngesikhathi sokhetho okumele awulandele. Uthe ukuphulwa kwawo kusho ukuphulwa komthetho okuhambisana nokubhekana nengalo yomthetho."
    },
    {
        "content": "ZIDLA ngamapayipi iziguli esibhedlela eRK Khan, eChatsworth ngenxa yezinkawu ezichachaza emawodini zizitike ngokudla kwabantu.Kuleli sonto iziguli ezilele kwelinye lamawodi kulesi sibhedlela zithathe i-video yezinkawu zihleli phakathi ewodini zidla ukudla kwazo. Iziguli ezilaliswe kuleli wodi ezinesifo somdlavuza.Ngo-2019 owayenguNgqongqoshe wezeMpilo ngaleso sikhathi uDkt Aaron Motsoaledi, wazifikela mathupha kulesi sibhedlela, ngemuva kokubona i-video eyayikhombisa ogoboyi bechwayitheka phezu kwamakhethini abanye bezikholisa ngokudla kweziguli. Wathi kuqokweithimba elizolungisa lesi simo kodwa kuleli sonto kuphinde kwavela enye i-video ikhombisa onkabimalanga sebebuyele embusweni.Umthombo waleli phephandaba obuvakashele isihlobo kulesi sibhedlela, uthe ngesikhathi evakashile uthuke kakhulu ngesikhathi kungena iqulu lezinkawu ezilinganiselwa eshumini ngamafasitela ahlale evuliwe ngoba kuyashisa.\"Zingene ngesikhathi sezivakashi. Bekungathi isekisi iziguli ebeziqala ukuzibona zibaleka ezinye zizimboza ngamashidi. “Ezinye bezizama ukuthatha ukudla kwazo zikuvalela emakhabetheni, izinkawu zikudonsa ngenkani. Iziguli esezinesikhathi zilele kulesi sibhedlela bezithule emibhedeni yazo. Angikaze ngiyibone into enjengale. Izinkawu ziyazicanasela nje emawodini sengathi akwenzeki lutho. Uma ukhuluma nonesi ngalokhu bathi ungazichukuluzi. Ngikhathazeke ngokuthi azikho yini izifo ezingazithelela iziguli ezivele zigula njengoba zidla zichithe phezu kweziguli,\" kusho ongumhlobo wesinye isiguli. Uthe isihlobo sakhe esinezinsuku ezimbalwa silalisiwe esibhedlela, sithe sesifisa ukuphuma ngoba kwesinye isikhathi izinkawu zidonsa ama-drip azigcini ngokudla. UMnuz Steven Smit weMonkey Helpline eseWestville, uthe ithimba lakhe seliye kwaze kwaba kabili esibhedlela iRK Khan liyofundisa abasebenzi bakhona ukuthi bangasilawula kanjani isimo, abasebenzi bakhona bazishaya indiva izeluleko zabo.\"Izinkawu aziyona ingozi, uma zingachukuluziwe ngeke zihlasele muntu. Izinkawu azihluphi kuwo wonke amawodi kulesiya sibhedlela, kunathile ahlale enokudla okuningi ezingena kuwo ngoba zifuna khona. Kulula ukulawula lesiya simo kumele kuhlale kunonesi osewodini ozophatha ibhodlela elinamazi aputshuzwayo. Izinkawu zingamagwala zingaphuma zibaleka zithelwa ngamanzi.\" Uqhube wathi azikho izifo ezisatshalaliswa izinkawu ngokungena lapho kuneziguli khona. UMnyango weZempilo awuyiphendulanga imibuzo othunyelelwe yona.  "
    },
    {
        "content": "BAZOTHOLA umthobanhliziyo kaR20 000 umuntu ngamunye abasebenzi bakwaFord abebetelekela amabhonasi akhethekile.Lezi zindaba zivezwe uNobhala Jikelele we-National Union of Metalworkers of South Africa (Numsa), uMnuz Irvin Jim.Abasebenzi bakwaFord baqale isiteleka ngoJulayi 4 bafuna ukuthi uma inkampani yenze inzuzo nabo bahleshulelwe kuleyo mali njengoba kwenzeka ezikhulwini. Bathe ngeke kwenzeke inzuzo uma bengasebenzi ngokuzikhandla.Bathe abahambisani nokuthi izikhulu zidle zodwa ekubeni nabo besebenza kanzima.UJim uthe yize iFord yayithole incwadi evimbela abasebenzi ukuba bateleke, iningi labo lathi alibuyeli emsebenzini izikhalo zabo zingaphenduliwe.“Besilokhu sixoxa nabakwa-Ford Motor Company of Southern Africa sizama ukuxazulula lolu daba, baphuma nesisombululo sokuthi bazokhokhela abasebenzi uR20 000 umuntu ngamunye ukuze babuyele emsebenzini. Lokhu akusho ukuthi sebezimisele ukucazela abasebenzi inzuzo, kodwa yindlela yabo yokuxoxisana nathi ngendlela efanele,” kusho uJim.Uthe abasebenzi babuyele emsebenzini ngokugcwele ngoLwesihlanu.“Yize iFord ithi lokhu akusho ukuthi isicazela abasebenzi inzuzo yayo, kodwa sikholwa wukuthi lesi sinyathelo sibalulekile ekukhumbuzeni izinkampani ukuba zidle nabasebenzi. Lesi simo sizosiza ekunciphiseni igebe elikhulu phakathi kwabacebile nabampofu,” kusho uJim.IFord Motor Company of Southern Africa ithe isiteleka esiqale ngoJulayi 4 sesixazululiwe ngaphandle kwezihibe.“Bonke abasebenzi akade betelekile bazobuyela emsebenzi ngoLwesihlanu (12 Julayi) ukuze kuqhubeke ukukhiqizwa kweFord Ranger efemini yethu eseSilverton,” kusho iFord esitatimendeni."
    },
    {
        "content": "UNOBHALA we-ANC KwaZulu-Natal, uMnuz Bheki Mtolo, uncoma ubunsizwa kusihlalo we-ANC esifundazweni, uMnuz Siboniso Duma.UMtolo uthe uDuma wakhombisa ubuqhawe ngesikhathi eyabula umbhobho kundunankulu kaZulu, uMfu Thulasizwe Buthelezi, owayethula iSilo uMisuzulu kaZwelithini emcimbini wokukhumbula iSilo uDinuzulu kaCetswayo.Ukusho lokhu kwisithangami nabezindaba ngoLwesithathu.UMtolo uthe kwakufanele uDuma ahlwithe uButhelezi umbhobho ngoba wafaka ipolitiki emcimbini kahulumeni.[WATCH] ANC KZN secretary Bheki Mtolo says Siboniso Duma displayed heroism and became a sacrificial lamb to save the day and prevent bloodshed by grabbing the microphone from Traditional Prime Minister Thulasizwe Buthelezi.#Newzroom405 pic.twitter.com/mSPdfLSgjzUMtolo uthe bekungekhona okokuqala uButhelezi esebenzisa isikhundla sakhe ukulwa izimpi zepolitiki, wathi wenza into efanayo ngesikhathi kunoMkhosi waMaganu esigodlweni eMachobeni.“Akwenzile eMachobeni uShenge, ubefuna ukukuphinda kwaCeza kanti akabhulanga, ikhona insizwa yakwaDuma, uMthombeni, uLwandle kaluwelwa luwelwa zinkonjane kuphela, insizwa engesabi ngakusantshiswa. Wathi ngeke phambi kwami, yimi oshayela loluhlelo, inhlekelele engenzeka lapha iyobuzwa kimi, wayivimba.“UMthombeni ubekwe esimeni sokuthi akhethe ezintweni ezimbili eziyinhlekele ebezingenzeka. Eyokuqala inhlekelele kwakungaba ukuthi amyeke aqhubeke abize amagama abantu, bese kuqubuka udlwambendlu iSilo singasakwazi nokuthula inkulumo. Eyesibili kwakuwukuthi amephuce umbhobho. UDuma wakhetha inhlekelele engcono. Ngalokho uMthombeni ube yiqhawe.”UMtolo uthe uButhelezi kufanele akhuzwe angaphinde azame ukufaka ipolitiki ezintweni ezithinta ubukhosi.“Siyafisa ukukhuza umhlolo ngesukubona kwenzeka. Isihlalo sobukhosi siyahlonishwa kodwa sibona umfoka Shenge esilulaza. UShenge ungomunye wosopolitiki abakhuluma ipolitiki begqoke ingubo yokuba nguMzulu ngenhloso yokuzihlomulela bona namaqembu abo, hhayi ngoba bevikela isihlalo.”UMtolo uthe uDuma usexolisile kwiSilo nakuMengameli, uCyril Ramaphosa, wathi basazoya endlunkulu beyoxolisa kahle."
    },
    {
        "content": "UNobhala we-ANC KwaZulu-Natal, uMnuz Bheki Mtolo, uthi yize bezishaya isifuba ngokuthi kuningi abakushintshile eNingizimu Afrika njengeqembu kodwa kuningi okusasele.UMtolo ubekhuluma ngesikhathi ekhankasa eFolweni, eThekwini, njengoba kusondela izinsuku zokhetho lukazwelonke oluzoba ngoMeyi 29.“Sikuqonda kahle njengo-ANC ukuthi umsebenzi wokushintsha iNingizimu Afrika usekhona, omkhulu osisalele ngoba uma ufika endaweni enjengakoBhambayi ko-ward 53 koMawoti, basekhona abasahlala emikhukhwini, abangenazo izindlu. Basekhona abantu abangakawatholi amathuba omsebenzi. Yikho ukuthi lokho esesikuzuzile kumele abantu baqhubeke bavotele i-ANC, ukwenzela ukuthi i-ANC iqhubeke nomsebenzi wokwenza impilo yabantu ibe ngcono ukuze nalaba esingakafiki kubo sigcine sifikile kubo ukushintsha impilo yabo,” kusho uMtolo.Uthe KwaZulu-Natal bashintshe inqwaba yezikole zodaka kodwa ziningi futhi abangakafiki kuzo.Uthe kusuka ngo-2004, kulesi sifundazwe bakhe imitholampilo engaphezu kuka-3 000 kodwa kusenezindawo abangakafiki kuzo.“I-ANC kule ndawo engakakhiwa umtholampilo kuyo siyakwazi ukuletha umtholampilo ongumahamba-nendlwana.”"
    },
    {
        "content": "UNobhala we-ANC KwaZulu-Natal, uMnuz Bheki Mtolo, uzithintele ulaka lwenyunyana iNehawu esola amalungu ale nhlangano angahambisani nohulumeni wokubambisana ngokungafuni ukusebenza.INehawu isiyalele uMtolo ukuba axolise kumalungu ayo kungakapheli izinsuku ezimbili.Unobhala weNehawu KwaZulu-Natal, uMnuz Ayanda Zulu, uthe ngeke bamvumele uMtolo ukuthi akhulume emihlanganweni yeNehawu uma ehluleka ukuxolisa.UMtolo uzithintele ikhekhe leziqandu, ngesikhathi ekhwela edilika kumalungu eNehawu aphikisaba nohulumeni wokubambisana.UMtolo uthe isizathu esenza ukuthi amalungu eNehawu angafuni ukuthi i-ANC ibambisane neDA kuhulumeni wokubambisana wukuthi afuna ukuqhubeka nokuzenzela umathanda emsebenzini.Ukusho lokhu ngesikhathi ekhuluma emcimbini obungoMgqibelo abewenzele izaguga eKokstad.INehawu ingelinye lamadlelandawonye e-ANC angayizwa eyokufakwa kweDA kuhulumeni wokubambisana.Le nyunyana ibinomhlangano eGoli ngeledlule, lapho izikhulumi ezehlukene zigxeke ukufakwa kweDA kuhulumeni wokubambisana.UMtolo uthe amalungu eNehawu akhala ngokufakwa kweDA ngoba afuna ukuqhubeka nokuhudula izinyawo emsebenzini.“Into ezondelwa i-ANC ukuthi kuqhubeke ukuthi kube nabasebenzi bakahulumeni ababheke izidingo zabo, abangazikhathalele izidingo zabantu. Bacabanga ukuthi kuzophela lokhu kukhohlakala kwabo uma kuphethe uhulumeni wokubambisana.”UMtolo uthe amalungu eNahawu agcwele eminyangweni kahulumeni ehlulekayo ukusiza abantu.Uthe amalungu eNahawu agcwele eMnyangweni wezaseKhaya, owezeMpilo nakowezokuThuthukiswa koMphakathi.“Uma ufika eMnyangweni wezaseKhaya uthi uzofuna isitifiketi sokushona, ufike unganakwa, okwazi ukuthi umuntu weNehawu lona ongakunaki. Uma ufika kwaSassa bafike baziqhenye ngawe, okwazi ukuthi abantu beNehawu labo. Uma nicasulwe ukuthi i-ambulance ayifikanga ngesikhathi, nazi ukuthi umuntu weNehawu lona ongazange asheshe.”UMtolo uthe abantu kufanele babaqaphele labo abathi abawufuni uhulumeni wokubambisana.“Kufanele nimbheke kahle ukuthi lowo muntu akusiye yini lona owenze ukuthi kuhlehle umngcwabo ngenxa yokuthi unqabile ukukwenzela isitifiketi sokushona.”UZulu uthe kubashaqisile ukuzwa uMtolo ehlasela amalungu eNehawu.Uthe amalungu eNahawu asebenza ngokuzikhandla, wathi ngesikhathi kuhlasele  i-corona amalungu enyunyana abeka impilo yawo engcupheni.“I-ANC kufanele iyicubungule kahle le nto eshiwo uMtolo. Ngabe uchaze ukuthi uhulumeni wokubambisana uzokwenza kangcono kunalokhu okwenziwe i-ANC kule minyaka engu-30 eyedlule?”UZulu uthe uMtolo kufanele azinuke amakhwapha ngokuhlulwa kwe-ANC KwaZulu-Natal, wathi i-ANC isazophinde idinge amalungu eNehawu uma isikhankasela ukhetho lohulumeni basekhaya oluzayo.UZulu unxuse ubuholi be-ANC KwaZulu-Natal ukuba bukhuze uMtolo. "
    },
    {
        "content": "UNGQONGQOSHE weMfundo ePhakeme uDkt Blade Nzimande uhambele imindeni yezitshudeni ezithelwe amachaphazelo kuhlaselwa osomatekisi eBraamfontein ngesonto eledlule.UNzimande uthe  okwenzekile kukhombisa inkinga enkulu izwe elibhekene nayo yokulwa nodlame lwezibhamu  emphakathini.Uthe banazo izinhlelo asebezenzile zokuqinisa ezokuphepha emanyuvesi ngoba kubalulekile kubo ukuqinisekisa ukuthi abafundi bayazivikela futhi baphephile ngaso sonke isikhathi.Lo Ngqongqoshe udlulise amazwi enduduzo emndenini olahlekelwe yisitshudeni kulesi sehlo wancoma inyuvesi yaseGoli ngendlela esingathe ngayo lolu daba.Lesi sehlakalo esithuse abaningi senzeke ngoLwesine ntambama endaweni evame ukuphithizela kakhulu izitshudeni eBraamfontein, eGoli.Amaphoyisa aqinisekise ukufa kwabantu abathathu okungosomatekisi ababili nesitshudeni esisodwa.\"Kubikwa ukuthi abasolwa abangaziwa bavulele ngenhlamvu kubalisa ababili abebehleli emotweni ebipakile eceleni komgwaqo. Oshayasibhamu bavulele ngenhlamvu kwachaphazeleka nebhasi elithutha izitshudeni zasenyuvesi kwadubuleka ezimbili.“Bashone bobabili abalisa abebesemotweni nesitshudeni esisodwa. Esinye isitshudeni siphuthunyiswe esibhedlela esiseduze,” kusho okhulumela amaphoyisa eGauteng uColonel Dimakatso Nevhuhulwi.Isitshudeni esiphangalale kulesi sigameko uNkosingiphile Nxumalo ubenza unyaka wesibili ezifundweni zeBecom Accounting enyuvesi yaseGoli. UNxumalo udabuka eNewcastle. Umndeni wakubo okubalwa kuwo umalume, umqashi kanina nezingane zakubo ezintathu banikele eGoli ngeSonto ngenhloso yokukhomba nokuqinisekisa ithambo labo ngaphambi kokuba libuyiselwe ekhaya lapho lizofihlwa khona"
    },
    {
        "content": "KUKHUTHAZWE eyokubambisana phakathi kwamaphoyisa namalungu omphakathi, kungcwatshwa abayisithupha kwayisikhonbisa omndeni owodwa eHlokozi, ahlaselwe aqothwa ngesihluku ehlezi ndawonye ngesonto eledlule.Kulo mngcwabo obungoMgqibelo khona eHlokozi, bekugqame umunyu nosizi kubantu abebewuhambele. Bebephume ngobuningi ukuzovalelisa okokugcina kwabomndeni wakwaKhambule; okungoNkk Bahlakaniphile Khambule (64), uNksz Nompilo Khambule (34), uNksz Philile Khambule (39), uSiphosethu (10), uYonelisa (10) noZemvelo (5).Ilungu lesikhombisa nalo elidlule emhlabeni kulesi sigameko uMnuz S’khulu Khambule lingcwatshwe ngoLwesine, eMzumbe.Ekhuluma nabebethamele umngcwabo, obambe njengoNdunankulu KwaZulu-Natal, uNkk Thembeni kaMadlopha Mthethwa, unxuse umphakathi ukuthi usebenzisane namaphoyisa ukuqinisekisa ukuthi izigilamkhuba ziyavalelwa.“Kumele senze konke okusemandleni emizamweni yethu yokuthola ababulali. Laba abenze lobu bugebengu obunyantisayo badinga ukujeziswa kanzima ezobulungiswa kuleli. Kumele senze isifundazwe kube yindawo ephephile ukuhlala kuyo ngakho sikhathazekile ukubona izigameko zobugebengu ezifuze lobu ziya zikhula futhi,” usho kanje.Kuqhubeka lo mngcwabo, bezikhona izinkulumo ezikhomba ngenjombane amaphoyisa aseHlokozi ngokuzithela ngabandayo emacaleni enzeka endaweni.UNkk kaMadlopha Mthethwa uthe undunankulu uphakamise ukuthi kuzokwenziwa imbizo ezoqwashisa ngobugebengu kule ndawo, waphakamisa ukuthi kubunjwe ithimba eliyisipesheli elizobhekana ngqo nokuphenywa kokubulawa kwalawa malungu omndeni.IMeya kuMasipala i-Harry Gwala, uMnuz Zamo Nxumalo, nayo ebeyingxenye yabebehambele lo mngcwabo, ikhale ngokwanda kokuzondana kwabantu okuyimbangela yokubulalana.“Indaba yokuphathwa kwezibhamu, kumele ibhekisiswe ngoba azisasetshenziselwa ukuzivikela kepha ukubulala abanye abantu. Ngalesi sigameko akumele sizibambele umthetho ngesandla. Kuyashaqisa ngoba ipulazi nepulazi elikhona kule ndawo ngeke umthole umlungu ongenaso isibhamu kodwa ngeke uzwe kuthiwa badubulane bodwa,”  usho kanje.Laba bomndeni kuthiwa babezihlalele endlini yokuphumula bezibukela ithelevishini ebusuku, ngesikhathi bengenelwa abasolwa abangaziwa babaqotha bonke. Lesi sigameko sithinte abaningi njengoba uNgqongqoshe wamaPhoyisa kuleli, uMnuz Senzo Mchunu noKhomishana wamaPhoyisa esifundazweni uLieutenant General Nhlanhla Mkhwanazi, behambele lo mndeni ukuyobhonga emswaneni nokuqinisekisa ukuzibophezela kwamaphoyisa ekuboshweni kwabasolwa."
    },
    {
        "content": "LUTHOLAKALE selushonile usana obelusanda kuzalwa lusongwe ngoplastiki kadoti eTea Estate, eNanda, KwaZulu-Natal, izolo.Ngokwesitatimende sonogada be-Reaction Unit South Afrika (RUSA), bathole ucingo oluphuthumayo obeluqhamuka komakhelwane abakhelene nendawo izolo ekuseni.Baphuthume endaweni ababizelwe kuyo behamba nabezimo eziphuthumayo abafike bathola ingane yentombazane ingaphefumuli isongwe ngoplastiki kadoti eduze komgwaqo, bayihlola kwatholakala ukuthi isishonile.Kuthiwa amadoda amathathu okuyiwo athole ingane abalekile ngaphambi kokuthi kufike abantu.Okhulumela iReaction Unit South Afrika, uMnuz Prem Balram, uthe ngesikhathi befika endaweni yesehlo batshelwe amalungu omphakathi ukuthi abesilisa abathathu abebehamba nezinja zokuzingela bebebheka emgqomeni kadoti nalapho bevule khona umgqomo bathola ingane ilahliwe, base bethinta abantu bendawo abashayele ucingo onogada. Okhulumela amaphoyisa KwaZulu-Natal, Constable Thenjiswa Ngcobo, uthe amaphoyisa ayaphenya.“Amaphoyisa ase-Verulam aphenya icala lokufihla ukubeletha kulandela isigameko lapho ingane ebisanda kuzalwa itholakale ishonile ngoJuni 25. Isidumbu sengane sitholwe sigoqwe ngoplastiki,” kusho uConst Ngcobo."
    },
    {
        "content": "BESIMUNCU isimo kuwo wonke umuntu obehambele emzini wakwaKhambule eChibini, eHlokozi, okudutshulwe kuwo kwabulawa abomndeni abayisikhombisa okukhona kuwo nezingane ezintathu. Abantu abaningi endaweni bebelokhu bethutheleke njalo kulo muzo ukuzobabaza umhlola owehlile.Baningi ebebevukwa umunyu uma kuphathwa eyokuthi ababulali badubule ngisho ingane eneminyaka emihlanu.Ngesikhathi umuntu esondela kuwona, ububona ukuthi umuzi ongaswele njengoba kubiywe kahle ngocingo, kwakhiwa nezindlu ezinhle ezinkulu norawondi.Uma ungena egumbini lokuphumula, okwenzeke kulo isigameko, ubuqaphela ukuthi lona umndeni obunawo amandla okukwenza ikhaya lawo libukele kahle.Nokho kuqaphelekile ukuthi kunamathuna ayisikhombisa aklele ngezansi kwezindlu. Isolezwe lithole ukuthi kuwona (amathuna) kukhona indodana yakhona uMnuz Phumlani Khambule okuthiwa yadutshulwa yabulawa nyakenye. Libuye (Isolezwe) lathola ukuthi kukhona nelikababa wekhaya okuthiwa wadutshulwa eminyakeni eyedlule."
    },
    {
        "content": "INKANTOLO iyilahle ngecala indoda eyabulala ingoduso yayo ngoba yayiyikhuza ukuthi ingakhwelezeli indodakazi yayo engayizali eyayikade iyisola ngokuthi ijola nomshayeli wetekisi.IJaji elibambile, uKevin Gounden weNkantolo eNkulu yaseThekwini, lilahle ngecala le ndoda eneminyaka engu-38. Isigwebo sizokhishwa ngesonto elizayo.Phambilini le ndoda yavuma ukuthi yadlwengula indodakazi yayo engayizali eyayina-18 neyizalayo eyayina-14 KwaNyusa, eThekwini entathakusa ngoMeyi 11, 2022.Unina wamadodakazi washaywa yile ndoda wafa, isidumbu sakhe saphonswa esiweni sisongwe ngengubo sambozwa ngamahlamvu.Le ndoda yaboshwa ngo-Agasti 3, 2022 eLovu ibhace kwagogo wayo igqoke ingubo yabesifazane e-navy newigi izifihla ngoba yayikade yazi ukuthi ifunwa amaphoyisa.“Umufi wawusumthathisa okomuntu osesithenjini nengane yakhe owawusuyithatha njengentombi yakho uyidlwengula. Usumbulele umufi watshela amadodakazi akhe ukuthi anakekelane, abambane ngoba wena ngeke usabakhona isikhathi eside,” kusho ijaji lahlulela.Lithe lanelisekile ngobufakazi boMbuso, obethulelwe inkantolo ofakazi abebekade beluswa umshushisi u-Advocate Thabani Buthelezi.Ijaji lithe  ubufakazi bukhiphe isithombe esisodwa esiphelele sokuthi yile ndoda eyabulala futhi ikuhlelile.Bebekhona  abagilwa ngesikhathi ijaji likhipha isinqumo enkantolo.Kube nesikhathi  lapho bevukwa khona umunyu, omunye wabo waphumela ngaphandle, omunye wasala ekhala enkantolo ngesikhathi kufundwa izitatimende zabo zokuthi kubashiye benjani okwenziwa uyise kubona.Nayo le ndoda ibimi ngezinyawo ebhokisini labasolwa ichiphiza izinyembezi igebise ikhanda unomphela.Ezitatimendeni ezinikezwe inkantolo, zabo bobabili abagilwa, bathe ngeke bamxolele uyise futhi sebephenduke inhlekisa emphakathini behlelwa ukuzethemba baqalwa ukhwantalala. Omunye wabo usole unina ngokuyiletha empilweni yakhe le ndoda ayichaze ngomhlukumezi.Enye yalezi zingane ithe le ndoda iyiphuce ubuntombi bayo, yaphelelwa ukuthemba umuntu, futhi ayisakwazi ukuya eMkhosini woMhlanga okuyinto ebikade iphila ngayo.Ngakolunye uhlangothi, uNkk Zeera Fareed, ongummeli wale ndoda uyicelele ukuba ithanjiselwe isigwebo ngoba iyazisola, iyaxolisa ezinganeni zayo ngeyakwenza futhi isiphila ngemishanguzo ethithibalisa ukhwantalala eyiqale ngoSepthemba 2023, ejele laseWestville. Ucele inkantolo ikubeke emqondweni uma seyigweba ukuthi le ndoda seyinonyaka nezinyanga eziyisishiyagalombili igqunywe ejele.Ummeli uthe ngaphambi kokuthi iboshwe yayingunogada esibhedlela sikahulumeni eHowick kuyiyona kuphela ebheke ikhaya ngeholo likaR5 000. Uqhube wathi  inabantwana abayisithupha omdala una-17 futhi ayikaze yalahlwa icala phambilini.Kodwa uButhelezi uthe  ifanelwe isigwebo esingudilikajele ngokudlwengula nokubulala umuntu okwakumele ngabe iyamvikela.“Sekuthenjwe izinkantolo ukuba zikhiphe izigwebo eziqinile ezizothumela umyalezo emphakathini nakwabanye abantu abasacabanga ukwenza izigameko ezinyantisa igazi njengalezi. Le ndoda ayiwavumanga amacala ngoba kusuka ngaphakathi kuyona kodwa yabona ukuthi uMbuso unobufakazi obuqanda ikhanda obuzoyigojela,” kusho uButhelezi."
    },
    {
        "content": "BADINGA ukunikezwa uthando abantwana bamantombazane abatholele abantwana emakhaya kunokuthi bahlulelwe ngamaphutha abawenze ngaphambilini.Lona bekuwumongo wenkulumo kaMfu Thandi Ngonelo we-Acts of Obedience Ministries ngesikhathi ekhuluma engqungqutheleni iLadies Tea yamashumi amabili nesithupha.Le ngqungquthela ibibanjelwe esakhiweni sebandla lakhe esiku-37 Qashana Khuzwayo (Shepstone Road), eNew Germany.Le ngqungquthela ihlanganisa abesifazane abehlukene abavela ezifundazweni zakuleli, okuxoxwa kuyo ngezingqinamba abesifazane abazithoa bebhekana nazo empilweni.Inhloso yayo wukucija abesifazane nokubakhuthaza ukuthi bangaliphosi ithawula kunoma yini abahlangabezana nayo ebudeni bendlela.Kube kuningi kakhulu uMfu Ngonelo akhulume ngakho kabanzi enkulumweni yakhe.Eqhulwini uNgonelo ukhulume ngephutha athe lenziwa ngabazali lokwahlulela izingane zabo zamantombazane ezitholela abantwana ekhaya.Ugcizelele ukuthi leli yiphutha okumele abazali bangabe besalenza.\"Awukho umgqomo wokulahla umuntu. Masizithande singazehluleli izingane zethu zamantombazane ezitholele abantwana emakhaya,'' usho kanje.Uthe ukuze abesifazane babe nekusasa eliqhakazile, kungakuhle ukuthi basheshe bathole injongo yabo yokuphila bese beba nentshisekelo yokufinyelela kulokho abakudingayo.Abazali uthe kumele bakhumbule nokuthi ziningi izilingo esezikhona manje ezingagcina zikhinyabeza amantombazane amancane.Noma esho kanje kodwa uthe ngale nkulumo yakhe akahlosile khona ukubavuna.“Empeleni akekho umuntu wesifazane okumele atholele umntwana ekhaya okanye esemncane.“Kumele owesifazane osemncane umqondo wakhe ugxile ekuqhakaziseni ikusasa lakhe ngezindlela eziningi, njengokufunda nokuzithuthukisa, esho.UNgonelo waziwa kakhulu ngenhlangano yakhe ebizwa ngokuthi yiPalm Tree  nayo ejwayele ukuhlela izingqungquthela zabesifazane.Ibandla aliholayo uNgonelo laziwa kakhulu ngokunakekela umphakathi elikuwona ngezindlela ezahlukene.Isikhulumi sosuku bekunguDkt Pinky Ngcakani-Ncula umongo wenkulumo yakhe ubumayelana nokubaluleka kokuzethemba kubantu besifazane."
    },
    {
        "content": "UMphathiswa wezokuThuthukiswa koMnotho, ezokuvakasha NezeMvelo  uMnu Siboniso Duma.Njengoba sesiya kumaholide ePhasika, isifundazwe saKwa-Zulu Natali sikulindele ukwamukela  izivakashi ezivela ezindaweni eziningi ezahlukene.Ziningi izindawo zokuchitha isizungu esifundazweni - izivakashi zingavakashela iziqiwi eziphambili ezinezinhlobonhlobo zezilwane zasendle, noma zizelule amathambo ngokuqwala izintaba zoKhahlamba. Kukhona nezitolo ezisezingeni eliphakeme kanye nezindawo zekhethelo zokufunda ngamagugu namasiko.Njengenjwayelo, siyazikhathaza ngokuphepha kwezivakashi zethu - ngifisa ukuqinisekisa ukuthi sisebenzisana nemikhakha yonke yokuphepha okubalwa kuyo i-SAPS namaphoyisa omgwaqo esifundazweni sonke.Njengoba ulwandle lusanesasasa kulesifundazwe, ngithanda ukukhumbuza  izivakashi ngobubanzi bogu lwethu oluseningizumu nolusenyakatho. Ngiyanikhumbuza futhi ukuthi amabhishi amaningi aseThekwini akulungele ukubhukuda.Sinentokozo ukumemezela ukuvulwa kweShaka Marine World, okuyiyona i-aquarium enkulu emngceleni wase-Ningizimu. Woza uzitike ngokubuka izilwane ezinhle nezimangazayo ngaphansi kolwandle lwethu. Bheka nje kunezindawo zokubhukuda, ukutshuza kanye nokuthola okuya ngasethunjini.Kuhle kakhulu uma uhamba ungcebeleka ngemoto yakho ngoba uthola amathuba okubona izindawo ezikhethekile ohambweni lwakho ezifana neMidlands Meander maduze naseHowick.Uma ufisa ukuthola ulwazi olugcwele ngokuvakashela lesifunda, zitholele i-KZN Travel Guide app kumakhalekhukhwini wakho. Noma uvakashela ikhasi elithi www.zulu.org.za ukuze ube sethubeni lokuthola izipesheli kumalungu ethu ohwebo kwezokuvakasha nokungcebeleka. Qaphelisisa usebenzise lelikhasi ngokuphephile uzivikele kubugebengu."
    },
    {
        "content": "AMAPHOYISA amfuna uthuli umyeni okusolakala ukuthi ubhokode inkosikazi yakhe ngento ecijile wayibulala emzini wabo osesigodini iSengatane, eSeshego.Isigameko kubikwa ukuthi senzeke enkathakusa ngoLwesithathu.Kusolakala ukuthi umufi obeneminyaka engu-45 nomyeni wakhe babe nengxabano eshubile. Kuvela ukuthi le ngxabano iphethe ngokuthi umyeni agwaze kwesingenhla inkosikazi yakhe waqeda wadla phansi.Amaphoyisa nabosizo lokuqala, bathintiwe ngalesigameko, ngeshwa bafike esevele esethule umufi ohlonzwe njengoshonele endaweni yesigameko.UMkhuzi wamaPhoyisa eLimpopo, uLieutenant General Thembi Hadebe uzwakalise ukukhathazeka kwakhe ngezigameko ezifuze lesi, ezithinta udlame lwasemindenini eziqhubekayo eLimpopo.“Sizokwenza ngakho konke okusemandleni sikhuthaze abagilwa nofakazi ukuthi babike lawa macala emaphoyiseni, ezikhungweni zikahulumeni nakubaholi bomphakathi,” kusho uLt Gen Hadebe.Uqhube wathi amaphoyisa aphansi phezulu athungatha umsolwa ngenhloso yokumbopha. Amaphoyisa avule icala lokubulala aliphenyayo.Kunxuswa noma ngabe ubani ongaba nolwazi olungaholela ekutheni kuboshwe umsolwa aludlulisele kumphenyi wecala uWarrant Officer Frans Mohlabi enombolweni yocingo ethi: 082 344 7716.Bangabika esiteshini samaphoyisa esiseduzane noma bashayele kwaCrime Stop ku-08600 10111."
    },
    {
        "content": "IGIXABEZWE ngodilikajele indoda eneminyaka engu-28 elahlwe ngecala lokudlwengula uninakhulu (70) eBlaaubosch, eNewcastle.Lo mlisa ugwetshwe yiNkantolo yesiFunda yaseMadadeni ngoMsombuluko.Okhulumela amaphoyisa KwaZulu-Natal, uConstable Thenjiswa Ngcobo ulandise wathi umgilwa wayekade ekwakhe ngo-Agasti 9 ngonyaka odlule ngesikhathi ecelwa umzukulu ukuthi amvulele isango.“Wabe eseyalivula ugogo isango engasoli lutho, engazi ukuthi umzukulu uhlele ukumdlwengula. Wavula isango wase ephindela egumbini lakhe wayolala kanti umzukulu uzomlandela afike amdlwengule,” kuchaza uConst Ngcobo.Uqhube wathi amaphoyisa ophiko oluphenya amacala athinta udlame lwasemindenini, ukuvikelwa kwezingane nathinta ucansi, asebenza ngokuzikhandla eqinisekisa ukuthi le ndoda iyaboshwa.Kuthiwa igqigqe enkantolo kwaze kwaba ilahlwa yicala yanikwa isigwebo sikadilikajele. "
    },
    {
        "content": "ISILO samabandla uMisuzulu Sinqobile kaZwelithini, siyalele ukuthi kubenomzuzu   wokugobisa amakhanda kuzothwe ukuhlonipha iSilo  uMdlokombane, njengoba namhlanje kuphela unyaka wesithathu sakhothama.Esitatimendeni esikhishwe uNdunankulu kaZulu uMfundisi Thulasizwe Buthelezi, iNdlulamithi iyalela ukuthi ngo- 12 emini wonke uZulu nabasondelene nalesi sizwe bazothe umzuzu ukuhlonipha iSilo uZwelithini kaBhekuzulu esikhothame ngalo lolu suku, ngo- 2021.“ISilo uZwelithini siwuphawu lobunye noxolo esifundazweni iKwaZulu-Natal futhi lokhu kuzohlale kukhona ezinhliziyweni zabantu besizwe sikaZulu kulo lonke leli. nasemhlabeni  jikelele. Ukuthatha umzuzu wokuzotha ngalesi sikhathi kungabe emsebenzini, esikoleni noma ekhaya kuzobe kuwukuhlonipha inkosi yethu ebithandwa futhi ihlonishwa kuzwelonke,” kusho uButhelezi esitatimendeni.Inhlangano engenzi nzuzo yeSilo uZwelithini, i-The Goodwill Foundation nendlunkulu bazohola umkhuleko, okuthiwa owaminyaka yonke ongowesibili kulo nyaka, ukubungaza lolu suku.  Ngokwesitatimende esikhishwe uMntwana uMbonisi kaBhekuzulu, umkhuleko uzoba KwaNongoma, eMahhashini khona namhlanje.Khonamanjalo uNdunankulu kaZulu uqinisekise ukuthi iSilo esibusayo, sizohola indlunkulu namabutho emcimbini wokubungaza iSilo uDinuzulu kaCetshwazayo ozoba ngoMgqibelo, kwaCeza. Uveze ukuthi umcimbi wokuvulwa komfuziselo weSilo uZwelithini obuzokuba kuleli sonto usuhlehlile ngenxa yezinhlelo zemicimbi yasendlunkulu eyandulela oweSilo uDinuzulu. Ngesonto eledlule, kudingeke ukuthi ihhovisi likaNdunankulu esifundazweni uNkk Nomusa Dube-Ncube lixolise eendlunkulu emva kokuthi belimemezela ukuthi umcimbi wosuku lokuhlonishwa kweSilo uDinuzulu uzoba ngempelasonto edlule, okuvele ukuthi lesi simemezelo senziwe kungaxhunyanwanga neSilo esibusayo nokugcine kuphoqa ukuthi kubekwe olunye usuku.Zivele seziqalile izinhlelo zokugubha  iqhaza leSilo uDinuzulu ekulweni nohulumeni wengcindezelo, njengoba kuthe ngesonto eledlule uNkk Dube Ncube wamhlonipha ngokubeka izimbali egunjini ayeboshelwe kulo, ejele eliseMgungundlovu.Undunankulu uphinde wahambela epaki i-King Dinuzulu eThekwini, lapho kunomfuziselo wakhe."
    },
    {
        "content": "UDADEWABO wowesifazane osanda kuvuma icala lokubulala umyeni wakhe  uncengele ngudadewabo ukuthi inkantolo ingamnikezi isigwebo esinzima.UNksz Londi Nkosi ongudadewabo kaNongcebo Faith Ntombela - ovume icala lokubulala umyeni wakhe owayeyiphoyisa uCaptain Zwelakhe Thomas Ntombela - uncenge inkantolo ukuthi ingamgwebi kanzima udadewabo ngoba unezingane. Umufi wahlaselwa esemzini wakhe okwaS, eMlaza, ngoMeyi 3, ngonyaka owedlule, wadutshulwa wabulawa.Wadutshulwa ngabantu abangaziwa wabe esephuthunyiswa esibhedlela eSiphingo Medical Towers okuyilapho okwafike kwamenela khona.UFaith ubekade evele eNkantolo eNkulu yaseThekwini, njengoba leli cala libuyiselwe kuyona le nkantolo njengoba selibuya naseNkantolo eNkulu yaseScottburgh.UNksz Nkosi uthe unxusa inkantolo ukuba ingamnikezi udilikajele uFaith, kumele athole isigwebo esizodala ukuthi aphinde aphume ngelinye ilanga akwazi nokuthi ayoqhubeka nokunakekela izingane zakhe.\"Okunye lo muntu esikhuluma ngaye lapha uyena obesondla sonke,'' usho kanjena.Umfowabo kamufi, uMnuz Nkosinathi Ntombela, naye unikezwe ithuba elifanayo.Uqale ngokucacisa ukuthi umuzi kamufi sewukhokhelwe waqedwa, wathi lokho kusho ukuthi izingane zikamufi ngeke zize zisale dengwane.Uthembise nokuthi bona njengomndeni bazimisele ngokuthi izingane zikamufi bazinakekele, wathi asikho isidingo sokuthi kusetshenziswe isizathu sokunakekelwa kwesingane ukuze  angagwetshwa uFaith.Ummeli wakhe, uMnuz Ashwin Rughbeer, uphakamise ukuthi uFaith anikezwe isigwebo seminyaka engu-20 ebese ehlala engu-10 ngaphakathi eminye engu-10 aboshelwe ngaphandle.Njengenjwayelo amalungu omphakathi abephume ngobuningi bawo ukuzothamela icala. Icala lihlehliselwe uNovemba 14."
    },
    {
        "content": "UNCOMA ukusebenza ngokuzikhandla kwamaphoyisa omunye wemindeni yabesifazane abadutshulwe babulawa ngesihluku eKenville eThekwini ngempelasonto.Abangani, uNksz Anele Mbokazi (29) obengumhlengikazi esibhedlela saKwaDukuza iGeneral Justice Gizenga Mpanza Regional noNksz Zizipho Gabisa (30) obeyi-pharmacist esibhedlela esizimele eMhlanga, batholwa befile, benamanxeba okudutshulwa ebusweni ngeSonto.Ngokuphazima kweso, amaphoyisa abopha abesilisa abangamathe nolimu, uMnuz Lungani Mthethwa (38) noMnuz Sandile Chili (44).Babanjwa emotweni iMercedes-Benz emhlophe okusolwa ukuthi  babehamba ngayo ngosuku lwesehlo eSouth Beach, eThekwini, ngoMsombuluko.Emotweni kutholwe iselula kaNksz Mbokazi, eyasiza abakwasidlodlo ekulandeleni umkhondo wabasolwa.Umfowabo kaNksz Mbokazi, uMnuz Mvuselelo Magwaza, uthe bayawabonga amaphoyisa ngokuzikhandla kwawo.“Siyishayela ihlombe indlela asukumela phezulu ngayo, yaze yaholela ekutheni kusheshe kuboshwe abasolwa. Sesifuna ukubona umthetho usebenza,” kusho uMagwaza.Uphinde waveza ukuthi bamagange ngokuzotholwa amaphoyisa emafonini abafi awathathile ngenhloso yokuphenya njengoba benenkolelo yokuthi azoveza kabanzi ngobudlelwano babafi nabasolwa.Uqhube wathi yize bengeke bazazi izindaba zezingane bengabantu abadala kodwa abafi nabasolwa bese benobudlelwane obuqinile bokwethembana.“Akuvelanga kwahanjwa kungaziwana, laba bantu bayazana futhi bebethembana. Okunye, lezi zingane azizona izigruvane njengoba kushiwo. Kuyiqiniso ukuthi bahlangana emcimbini ngenyanga edlule,” kusho uMgwaza.Uphinde wagcizelela ukuthi abasolwa akusibo nje abantu abangaziwa.“Oyedwa wabasolwa uyisihlobo salapho okwakunomcimbi khona ngakho bekungumuntu owaziwayo,” kusho uMagwaza.Uthe abazange bahambe ngoLwesihlanu kodwa bahamba ngoMgqibelo ngezikhathi zasemini ohambweni olwaluhleliwe.Uthe uNksz Mbokazi uzongcwatshwa ngoMgqibelo emva kwenkonzo ezoba sesontweni lamaRoma e-Oakford eVerulam.Uthe uNksz Gabisa uzofihlwa e-Eastern Cape lapho umndeni wakhe udabuka khona.Ezinkundleni zokuxhumana usaqhubeka umsindo abantu beveza ukuthi bayamazi umsolwa wokuqala, uMthethwa ngezindlela ezehlukene.Baningi abakhala ngokuthi uyiqola, wabagebenga izishaqane zemali, kuphinde kube khona owesifazane odalule ukuthi wabulala udadewabo kodwa waphunyula ngoba enemali."
    },
    {
        "content": "UNDLUNKULU  Catherene Gumede waKwaMduku unxenxe isizwe ukuba sikhulukele indlunkulu kaZulu emcimbini obuKwaMakhasa eHluhluwe, lapho bekukhulekelwa izinkinga ezikhungethe iNingizimu Afrika.Uthe iNingizimu Afrika ibhekene nesikhathi esingesihle nhlobo kodwa bayafisa ukuthi uNkulunkulu angenelele.“Siyazi ukuthi uSathane uyathanda ukuxova enze izinto ezingalungile kodwa siyakhuleka mihla yonke ukuthi uNkulunkulu angenelele, avikele ubukhosi obakhiwa nguye emhlabeni. Ngakho- ke siyakholwa ukuthi uMdali uzongenelela ngoba siyazi ukuthi obekiwe usuke ebekwe uNkulunkulu, hhayi abantu basemhlabeni,” kusho uNdlunkulu.Uveze lokhu emva komhlangano wembizo obuseSishayamthetho esidala oLundi obubizwe yiSilo uMisizulu kaZwelithini.Kule mbizo Isilo sizwakalise ukukhathazeka kwaso ngendlela okugxambukela ngayo abepolitiki odabeni lweNgonyama Trust okunezinsolo zokuthi bafuna ukudla amandla okulawulwa kweNgonyama Trust nokuhlwitha amandla amakhosi ukuthi angabi nazwi kuyo.Ibhodi elisha leNgonyama Trust lamalungu ayisishiyagalolunye lisanda kwenza isibophezelo eNkantolo eNkulu eMgungundlovu ukuthi ngeke liphinde likhokhele izindleko zabameli beSilo uma kunamacala athinta umbango wesihlalo sobukhosi bukaZulu."
    },
    {
        "content": "UYA esiShayamthetho saKwaZulu-Natal uNdunankulu kaZulu uMfundisi Thulasizwe Buthelezi nePhini lakhe Inkosi Phathisiwe Chiliza uma kungukuthi amaqembu abo athola amavoti anele okuthi bathole izihlalo ngemuva kokhetho. UButhelezi oyiMeya kaMasipala waseZululand, uyomela i-IFP njengoba esendaweni yesishiyagalolunye ohlwini lwaleli qembu.UChiliza oyinkosi yesizwe saseMadungeni, uya esiShayamthetho ngethikithi leqembu elesekwa ngowayenguMengameli weZwe ne-ANC  uJacob Zuma, Umkhonto weSizwe, kanti ohlwini lwaleli qembu ungunombolo 42.UButhelezi noChiliza basanda kumenyezelwa yiSilo samaBandla uMisuzulu kaZwelithini njengazosebenza nabo emsebenzini wesizwe.UChiliza akalona ivukane emsebenzini othinta amakhosi njengoba eke waba ngusihlalo wawo esifundazweni. Usebenze kakhulu neSilo esesabuza uMdlokombane.UZuma usanda kumemezela ukuthi ohlwini lwabajutshiwe usazokwenza izinguquko kulona njengoba befuna kumeleleke zonke izinhlaka.Ohlwini lwe-IFP olukhishwe yikhomishini yezokhetho kukhona neNkosi yeSizwe saKwaButhelezi, uZuzifa oyindodana yomsunguli we-IFP Inkosi Mangosuthu Buthelezi, okhothame nyakenye.Inkosi uZuzifa inethezekile endaweni yesikhombisa ohlwini lwabajutshwe yi-IFP ePhalamende. Uhlu lwaleli qembu kuzwelonke luholwa ngumengameli uMnuz Velenkosini Hlabisa, kulandele abanye abaholi okubalwa nomkhulumeli waleli qembu uMnuz Mkhuleko Hlengwa nabanye.Ohlwini lwe-IFP oluya esiShayamthetho sesifundazwe kuqhwakele usihlalo waleli qembu uMnuz Thami Ntuli oyiMeya yaseKing Cetshwayo, kuthi indodakazi kaShenge uMntwana uPhumzile Buthelezi yena usendaweni yesishiyagalolunye ohlwini lwesifundazwe. IMeya kaMasipala uMzinyathi uMnuz Petros Ngubane ungunombolo 24 ohlwini lwabaya esiShayamthetho, kuthi uMfundisi Musa Zondi, osanda kufungiswa esiShayamthetho ukhuza ibuya ohlwini lwe-IFP njengoba ehleli kunombolo 16. IMK ifolosa ngoMnuz Nhlanhla Ngidi ohlwini lwabazojutshelwa esiShayamthetho sesifundazwe. UNgidi wayenguMqondisi Jkelele kuhulumeni wesifundazwe.UNgidi nguyena obhekiwe ukuthi abe ngundunankulu ngokwe-MK uma idla umhlanganiso kulolu khetho lwangoMeyi 29. Okunye okuqaphelekayo ohlwini lwe-MK amalungu abekwi-ANC okubalwa uMnuz Thobani Zuma, ongumgqugquzeli waleli qembu esifundazweni kanti uhlale ebonakala lapho kukhona khona uJZ. UZuma wayeyiphini leMeya kuMasipala uMsunduzi.Omunye osohlwini lweMK uDkt Kwazi Mbanjwa owayengumqondisi jikelele esifundazwenu kanti wayeyinhloko yoMnyango wezokuThutha esifundazweni.Ohlwini lweqembu okunombango wobuholi iNFP kufoloswa ngoMnuz Ivan Barnes kuzwelonke, esifundazweni lifolosa ngoNksz Mbali Shinga.I-EFF esifundazweni iholwa nguMnuz Mongezi Twala. Iqembu i-Abantu Batho Congress, eholwa ngowayeyiPhini leMeya kuMasipala weTheku lifolosa ngomholi walo uMnuz Philani Mavundla, kwabaya ePhalamende.I-African People’s Movement ifolosa ngomholi wayo uMnuz Vikizitha Mlotshwa kanti kunamanye amaqembu azobanga izihlalo esiShayamthetho sesifundazwe okuyiJustice and Employment Party ne-People’s Freedom Party. Ikhomishini ivale izolo ntambama ithuba lokuthi umphakathi uphawule ngohlu olushicilelwe.Namhlanje kulindeleke ukuthi ikhulume nesizwe ngezikhalazo ezitholile.Ngo-Ephreli 10, izoshicilela uhlu lokugcina lwabaya ePhalamende naseziShayamthetho njengoba kukhona abavela ohlwini lwamanye amaqembu."
    },
    {
        "content": "UNDUNANKULU waKwaZulu-Natal, uMnuz Thami Ntuli, uphosele abomthetho esifundazweni inselelo yokubhekana ngqo nabantu bokufika abahweba ngendlela engekho emthethweni, ukuzama ukunqoba ukwanda kwezenzo zobugebengu obudlangile.UNtuli ubeyisikhulumi sosuku engqunqutheleni ebiyenzelwe ukubhunga ngamasu angasetshenziswa ukulwa nobugebengu, iKZN Social Crime Prevention Summit ebise-Olive Convention Centre, eThekwini ngoLwesihlanu.“Kumele kuphenywe izitolo zabokufika ikakhulu lezo ezenza ubugebengu nakulezo zindawo eziyisizinda sokuqhuba umkhuba omubi wokushushumbisa izidakakamizwa,” usho kanje.Uthe okunye okuzosiza ukulwa nobugebengu eKZN wukuthi kuqiniswe uhlelo lwezivimbamgwaqo emigwaqweni eyahlukene yesifundazwe, ukusiza ukubheka izigebengu ezishushumisa izidakamizwa nezihwebelana ngezikhali ngokungekho emthethweni. Uthe: “Akumele umuntu asuke eThekwini aze ayongena eJozini, engakaze amiswe nakanye emgwaqweni ngoba yilokho okudala ukuthi izigebengu zicanaze, zizibona zikhululekile”’UNdunankulu udalule nokuthi yena nethimba asebenzisana nalo bazohambela zonke izifunda zaseKZN, kanjalo nezindawo eziyizizinda zobugebengu ukushumayela ivangeli lokulwa nobugebengu, futhi bazimisele ukusebenzisana nomphakathi.“Akumele sizibe ukuthi iKZN ingesinye sezifundazwe ezenza kwande ubugebengu ezweni. Ngeke siwushaye indiva umthelela omubi walokho njengoba kumanje sekuvele kunosomabhizinisi nabatshalimali abashiyayo esifundazweni sethu ngenxa yobugebengu. Lokho okuzodala ukuthi kulahleke amathuba emisebenzi, kuphinde kubhebhetheke ubugebengu,” usho kanje.UNtuli ugcizelele nokuthi kukho konke okwenziwayo, kumele kubekwe abesifazane nezingane phambili, ikakhulu njengoba sekuqale inyanga yokuqhakambisa imbokodo ezweni.“Kuyadumaza ukubona kuqhubeka izigameko zokuhlukunyezwa kwabesifazane njengoba sizwile ngokwenzeke kuthisha wesifazane odutshulwe, wafa phambi kwezingane azifundisayo kwesinye sezikole zaseThekwini. Yizo zonke izinto okumele silwe nokuzinqoba lezo. Asikwazi ukuhlala singenzi lutho kube konakala kangaka emphakathini wethu,” kusho undunankulu.Ushayele ihlombe umsebenzi owenziwa ngamaphoyisa wokubopha izigebengu, wathi: “Awaqhubeke ayibambe kanjalo futhi angathandeli izandla uma izigebengu zingafuni ukuthobela umthetho. Iphoyisa ngeke lithandele izandla uma isigebengu sihlulwa wukuthobela umthetho. “’Nomphakathi awubambisane nathi kukho konke lokhu ngoba iqiniso wukuthi izigebengu zinathi emphakathini. Asingathuli sibe sibona konokala phambi kwethu,” kusho uNtuli."
    },
    {
        "content": "UNDUNANKULU waKwaZulu-Natal, uNkk Nomusa Dube-Ncube, unengwa wukwanda kwezigameko zokudlwengulwa kwezalukazi ezindaweni ezingaphansi kukaMasipala waseMshwathi. UNkk Dube-Ncube udalule lokhu ngoLwesihlanu ngesikhathi kunembizo yokulwa nobugebengu ezinkundleni zemidlalo eNdlebezembuzi, kwaSwayimani.UNdunankulu uthe baze badlulela esiteshini samaphoyisa esisebenzela indawo ukuyokhuluma namaphoyisa ngale nkinga. Unxuse umphakathi ukuba ubambisane namaphoyisa ekulweni nesihlava.Ngo-2012 ucwaningo olwenziwa wuMnyango wokuThuthukiswa koMphakathi eKZN, lwaveza ukuthi indawo yakwaSwayimane, ihamba phambili ngezigameko zokudliwa kwezidakamizwa, utshwala nokudlwengulwa kwezalukazi. Unkosikazi walowo owayenguMengameli wezwe, uNkk Thobeka Madiba-Zuma, ehambisana nosonhlalakahle baze bathula umkhankaso wokulwa nokuhlukunyezwa kwabantu abadala emuva kokudlwengulwa kwezalukazi ezineminyaka ewu-84 nesino-94. Ngo-2015 owayenguNgqongqoshe woMnyango wokuThuthukiswa koMphakathi kuzwelonke, uNkk Bathabile Dlamini, wethula ikhaya labantu abadala esigodini saseGujini.UNkk Dube-Ncube ubuye wanikela ngezindlu ebantwini abebehlala emapulazini futhi wathembisa ukutakula imindeni eyasala dengwane emuva kokuhlasela kwezikhukhula kule ndawo.Undunankulu unxuse osomabhizinisi abasafufusa ukuba bayeke ukurentisa ngezitolo zabo ebantwini bangaphandle, kunalokho abaxhumane nehhovisi lakhe ukuze bathole uxhaso. Ugqugquzela abafundi abaneziqu ukuba bazifukule ngolwazi ukuze bakwazi ukuqasheka ngoba kungenzeka ukuthi iziqu aziwalungele amathuba emisebenzi ekhona.Imeya yaseMshwathi uMnuz Mandla Zondi, ikhale ngokwanda kwezigameko zokubulawa kosomatekisi KwaSwayimani. Uthe esikhathini esifushane kule ndawo sekubulawe osomatekisi ababalelwa kwabangu-15. Wathi basezinhlelweni zokuvuselela isiteshi samaphoyisa esingumahambanendlwana esikule ndawo. Eqhuba echaza uZondi, uthe isiteshi sasivalwe ngenxa yokungabikhona kukagesi namanzi. IMeya yoMkhandlu waseMgungundlovu ithembise ukusukumela inkinga yamanzi nekagesi. Uhlelo lomcimbi beluphethwe nguNgqongqoshe wezoLimo eKZN, uMnuz Super Zuma. "
    },
    {
        "content": "UNDUNANKULU waseGauteng uMnuz Panyaza Lesufi uyaqhubeka nemizamo yakhe yokusiza izakhamuzi zaseGauteng ezingasebenzi.NgoLwesithathu ntambama ubenomcimbi eGrace Bible Church ePimville eSoweto lapho kuqashwe khona abasebenzi abangu-2500 ababengamasosha omzabalazo. Laba baqashelwe ukuba ngabasizi basemgwaqweni amaGauteng Traffic Wardens (GTW), njengengxenye yohlelo lokuqasha iNasi iSpani. Uhlelo lweNasi iSpani lwaqala ngonyaka odlule lapho uLesufi wathembisa ukuqeqesha izinkulungwane zabantu abazosebenza ukulekelela ezinhlakeni ezehlukene zikahulumeni, babodwa abaqeqeshelwe ukuqapha ubugebengu emphakathini, abantu bathole amathuba okufundela umsebenzi eminyangweni eyahlukene kahulumeni abanye basebenzisana namaphoyisa omgwaqo.NgoLwesine ekuseni, uhulumeni saweGauteng ukhiphe isimemezelo sokuthi zonke izakhamuzi ezingasebenzi zinganikela ezikoleni ezehlukene ngokohlu olukhishiwe lapho bezobhalisela khona amathuba omsebenzi kanjalo namathuba okuqeqeshelwa amakhono ahlukahlukene ngale mpelasontoUhlu lwezikole"
    },
    {
        "content": "UNGASE uhlakazwe umkhandlu wase-Ekurhuleni, owehlulwa wukukhetha imeya entsha.UMasipala Ekurhuleni usuhlale isonto ungenayo imeya ngemva kokukhishwa kukaMnuz Sivuyile Ngodwana. Lokhu kwenzeke ngesonto eledlule ngemva kokuba kuvotelwe ukuthi ubuholi bakhe abusathembekile.Ngokomthetho olawula ukuphathwa komasipala, umkhandlu kufanele ukhethe imeya entsha zingakapheli izinsuku eziyisikhombisa kukhishwe imeya. Ziphele ngoLwesihlanu izinsuku eziyisikhombisa.Umhlangano obubizelwe ukuzokhetha imeya entsha obekuhlelwe ukuthi ube ngoLwesine, uhoxiswe ngemizuzu yokugcina.UMphathiswa wezokuBusa ngokuBambisana neziNdaba zoMdabu eGauteng, uMnuz Mzikayifani Khumalo  uthe umthetho ucacile ngokufanele kwenzeke e-Ekurhuleni.“Akumina oshoyo kodwa wumthetho okhulumayo. Umthetho uthi uma umkhandlu uhluleka ukukhetha ubuholi, kufanele uhlakazwe. Njengamanje sicubungula isimo, sekufanele umkhandlu ufakwe ngaphansi komthetho uSection 139.“USection 139 uhlukene kabili. Ungakwazi ukuthi umkhandlu ungawuhlakazi ngokuphelele. Okunye ongakwenza wukuthi uwuhlakaze ngokuphelele. Lokho kungasho ukuthi kufanele kuqalwe phansi ukhetho, ukuze abantu baseku-Ekurhuleni, bezokwazi ukuvotela ubuholi obusha,” kuchaza uKhumalo.Uqhube wathi bakhathazekile ngokuphazamiseka kokuhanjiswa kwezidingo zabantu abangaphansi komkhandlu.UKhumalo uqhube kanje: “Imeya isebenza ngokugcwele kumasipala. Kanjalo nosihlalo bomakomiti nabo basasebenza. Ukungabi khona kobuholi kusho ukuthi abekho abantu abenza umsebenzi okufanele engabe wenziwa wubuholi.”UMasipala wase-Ekurhuleni ubuswa ngokubambisana ngamaqembu ahlukene, okuyi-ANC, EFF namanye amancane.I-EFF iyona ewungqo shishilizi kulo mkhandlu ngoba iphethe izikhundla ezibalulekile okubalwa esikasihlalo wekomiti lezimali eliphethwe nguSihlalo wenhlangano eGauteng, uMnuz Nkululeko Dunga, nesikaSomlomo esiphethwe nguNksz Nthabiseng Tshivhenga.Bumuncu ubudlelwano phakathi kwe-ANC ne-EFF kulo mkhandlu.Lokhu kwagqama kakhulu ngesikhathi kunesiphakamiso sokungabethembi ubuholi bukaNgodwana, oyikhansela le-AIC. Amakhansela e-ANC avele akhetha ukungavoti.I-DA eyakhishwa ekuphatheni umasipala ngonyaka owedlule, ithe isisombululo ukuthi umkhandlu uhlakazwe.Ikhansela leDA elakhishwa kwesobumeya uNksz Tania Campell, lithe basamile ekutheni bafuna ukhetho luqalwe phansi."
    },
    {
        "content": "Uzokhunjulwa ezinkonzweni ezimbili ezahlukene ngoLwesihlanu eThekwini uBheka Mchunu, obengumsakazi woKhozi FM.UBheka (45) ushone ngoLwesibili ngemuva kokugula isikhathi kungaziwa ukuthi uphethwe yini.Ekhasini lakhe lika-Instagram kunamekwe imininingwane yenkonzo yesikhumbuzo ezoba sesontweni i-Ethekwini Community Church, enkabeni yeTheku.Kuthiwa izoqala ngo-2 emini futhi izobe isakazwa bukhoma ekhasini leNcanda Funerals kuFacebook.Nalapho ebesebenza khona kuKhozi kuhlelwe eyakhona inkonzo yesikhumbuzo yona okuvela ukuthi izoqala ngo-12 emini kuya ku-3 ntambama.Imininingwane iveza ukuthi izoba sezindlini zomsakazo eM1 Studios  futhi izosakazwa kuFacebook, Youtube nasemoyeni.Kusuka kuvele izindaba zokushona kwakhe baningi asebedlulise amazwi enduduzo."
    },
    {
        "content": "UBEKADE engcwatshwe phezu kwesinye isidumbu, ethuneni elingashoni umfana oneminyaka eyisithupha wasePienaar, eMpumalanga ebese kuphele inyanga edukile.Kube sekuboshwe ibhungu elineminyaka engu-18 elititinywe kanzima umphakathi okumanje ligadwe amaphoyisa esibhedlela.Umsolwa kuthiwa uvumile ukuthi uyambandakanyeka ekufeni kukaJunior Mabandla nenye intombazane eneminyaka emithathu okulindeleke ukuthi isidumbu sayo simbiwe namuhla emathuneni asegcekeni kubo kamsolwa.UJunior wagcina ukubonakala ephila ngoJuni 6 ngabo-3 ntambama ephuma kubo eyothenga oswidi esitolo. Wayegqoke ijezi elihlaza okwesibhakabhaka nebhulukwe elimnyama.Umphakathi wavala thanqa izintuba ezingenayo neziphumayo kule ndawo ufakela amaphoyisa ingcindezi ukuba athungathe athole uJunior.Amaphoyisa aseMpumalanga athi ngoLwesithathu abizelwe endaweni yesehlakalo, kushubile lapho umphakathi ububuthene khona ubambe umsolwa okuthiwa uvumile ukuthi uyathinteka ekunyamalaleni kwalezingane.Kuvela ukuthi umsolwa uphuthunyiswe esibhedlela eyokwelashwa esekhombile ukuthi ugqitshwe kuphi uJunior.Umndeni kamufi uqinisekisile ukuthi isidumbu ngesikaJunior kanjalo nezimpahla ayezigqokile.Obambe esokuba uMkhuzi wamaPhoyisa eMpumalanga, uMajor General Zeph Mkhwanazi uzwakalise ukukhathazeka ngokwenzeke ePienaar wathi kukhona okungahambi kahle.“Siqinisekisa umphakatthi ukuthi amaphoyisa asiqaphile isimo ukuze alethe uzinzo kuleya ndawo. Sinxusa umphakathi ukuthi ugweme ukuziphindisela udedele umthetho uthathe indawo yawo,” kusho uMkhwanazi."
    },
    {
        "content": "OWAYENGUMSAKAZI woKhozi FM, uNgizwe Mchunu, usevaliwe ekusebenziseni amabhanoyi angaphansi kwenkampani iFlySafair, emuva kokuphothulwa kophenyo obelwenziwa yizikhulu zale nkampani. Ngokusho kwemithombo, iziphathimandla zale nkampani zithathe isinqumo sokumisa lo msakazi emabhanoyini ayo emuva kokubonakala kwi-video ephazamisa ukusebenza kwabasebenzi nabagibeli ngeziqubulo namahubo.Emasontweni adlule , kusabalale i-video ebikhombisa uNgizwe nabehamba nabo bekhuza izaga futhi besho namahubo besebhanoyini esikhumulweni samabhanoyi saseThekwini, i-King Shaka International Airport. Ngesonto eledlule oyisikhulu sezokuxhumana kwa-FlySafair,  uKirby Gordon, wakuqinisekisa ukuthi bayibonile i-video ebiveza abasebenzi bale nkampani behlangabezana nezimbila zithutha ziholwa ngemhlophe phambili ebhanoyini i-FA196, ngesikhathi kuneqeqebana ebeliphazamisa abagibeli. Uthe iqeqebana liphinde laphula imithetho yokuphepha, okubalwa nokwehluleka ukuhlonipha izimpawu zokugqokwa kwebhande lokuphepha.“Abophiko lwezokuphepha njengamanje baphothula ukubuyekeza ngesehlakalo. Izinyathelo ezifanele zizothathwa ngokwenqubomgomo yethu, okubalwa nokuvala ngokuzayo abantu ababandakanyekayo  emabhanoyini akwa-FlySAfair,” kuphetha uGordon. Esebuzwa kuleli sonto uGordon ukuthi bahambe bagcinaphi nophenyo lwabo, uqale wathi akubuzwe uNgizwe. Exinwa ngemibuzo ugcine esethi uyenqaba ukuphawula kabanzi ngalolu daba ngoba sebeluphothulile ngokulandela inqubomgomo yabo.“Ngokwenqubomgomo yenkampani, asiphawuli ngodaba oluthinta ikhasimende elilodwa. Ngakho kufanele uthole imininingwane kuMnuz Mchunu. Okwethu ukugxila ekungadaluleni izimfihlo esinazo namakhasimende ethu. Siyakubonga ukuqonda kwakho futhi sizibophezele ekugcineni izinga lokunakekela nokuvikela amakhasimende ethu liphezulu.”Ethintwa uNgizwe, esikhundleni sokuphendula,  uvele wabhoka ngolaka maqede waqhulula intatheli ngenhlamba ngaphambi kokuvala ucingo. Umhleli walolu hambo lwabebebuya kwiBhinca Day eNyuvesi yase-Cape Peninsula, uSthembiso “Navigator” Gcwensa, wadlulisa ukuphoxeka okukhulu ngalesi sigameko esibandakanya izihambeli zakhe futhi wasigxeka kakhulu.“Ngesikhathi sesibuyela eKZN, abathize bahlulekile ukulandela imithetho yebhanoyi le-FlySafair. Thina njengenhlangano sidlulisa ukuxolisa kubo bonke abahlukumezeka, ikakhulukazi abenkampani i-FlySafair namakhasimende ayo. Siyaxolisa emphakathini wonkana futhi siyaqinisekisa ukuthi sizothatha izinyathelo ezinqala ukuze ukuziphatha ngale ndlela kungaphinde kwenzeke,” kusho uNavigator. Ngesonto eledlule, uNgizwe uthe abantu okufanele baxolise ngabanikazi be-FlySafair ngoba bona njengemabhinca babekhuleka kwiLembe ngoba indiza yayisimile. “Nalesi siphukuphuku esinguNavigator sasingekho endizeni. Uyazifaka ezintweni ayengekho kuzo. Uxoliselani? Uxolisela ukuthandaza?” kubhoka uNgizwe ozishaya isifuba ngokuba wumengameli wamabhinca owagcotshwa yiSilo SamaBandla. Akukhona okokuqala uNgizwe exabana nabantu esikhumulweni sendiza. Wake wamangalela abaphathi balesi sikhumulo efuna ukunxeshezelwa ngo-R10 million emuva kokubasola ngokulahla phansi ihawu lakhe ngoba belisola ngokuba namatele. Ngebhadi wakhala ngaphansi okwentshebe yaKwaMashu."
    },
    {
        "content": "KUSHESHE kwamshela owesilisa ohlangane namaphoyisa esolwa ngokubulala usomatekisi ePitoli.NgoLwesibili ebusuku, kuhlaselwe usihlalo kasoseshini wamatekisi ahamba ngebanga enkabeni yedolobha iTshwane. Kubikwa ukuthi umsolwa uvulele ngenhlamvu ebhekise kumgilwa wamshiya edindilizele ngaphambi kokubaleka ngezinyawo.“Amaphoyisa ophiko oluqapha ubugebengu ezitimeleni ezwe kuqhuma isibhamu anikela ngalapho, abona owesilisa ebaleka ephethe isibhamu,” kusho amaphoyisa ngesitatimende.Amaphoyisa azamile ukummisa lo mlisa kodwa wadubula ebhekise ngakuwo, nawo aphindisela ngenhlamvu. “Umsolwa udubulekile emlenzeni nokuyinto emenze waphelelwa amandla wokubaleka waboshwa khona lapho.”Uphenyo lokuqala luveze ukuthi lo mlisa ungowaseNanda, KwaZulu-Natal. Ugaxwe ozankosi wabekwa icala lokubulala nokuphatha isibhamu esingekho emthethweni. Uhanjiswe esibhedlela. Kulindeleke ukuthi avele eNkantolo yeMantshi ePitoli, uma ededelwa.Amaphoyisa athi uphenyo luyaqhubeka ukuze kucace ukuthi awekho amanye amacala umsolwa anawo athinta imboni yamatekisi."
    },
    {
        "content": "UMNYANGO wezaseKhaya uthe awuzixoshi izivakashi ezinama-visa asephelelwe yisikhathi zinelungelo lokuwavuselela. UNgqongqoshe walo Mnyango, uDkt Aaron Motsoaledi, ukusho lokhu esithangamini nabezindaba  izolo. Kulesi sithangami uMotsoaledi ubezochaza ngesekhula eyasusa umsindo  eyayithi zonke izivakashi  ezinama-visa  asephelelwe yisikhathi sezinsuku ezingu-90,  ezingawavuselelanga kumele zibuyele emazweni azo ngoFebhuwari 23.   Uthe okwakushiwo kule sekhula kwezwakala sengathi kuxoshwa izivakashi ezihlala zivakashela amazwe ehlukene uma kusehlobo ekubeni leli lizwe lizidinga kakhulu izivakashi kanti kwakukhunjuzwa abasebenza ngaphakathi ngomthetho. Uthe isiliphu sokuvuselela sinikeza ovuselele i-visa ilungelo lokuthi ahlale,  kuze kube umnyango uyaphendula.Uthe le sekhula kwakungeyokuxhumana ngaphakathi yagcina isifinyelele kwabezindaba,  okudale ukuthi kuzwakale sengathi umnyango wakhe uxosha izivakashi ezaziwa  ngama-Sun Chasers,  ezifika kuleli njalo uma kuqala ihlobo okujwayele ukuthi kube ngu-Okthoba zihambe uma sekungena ubusika ziye emazweni okusuke kuyisehlobo kuwo.\"Mhlawumbe kwakumele singayibhali isekhula, sisebenzise izindlela zangaphakathi zokuxhumana  ngoba sasifuna ukukhumbuza abasemingceleni ngale mithetho ekhona kuleli. Siyasebenzisana noMnyango wezokuVakasha,\" kuchaza uMotsoaledi.'Uthe kusukela kuphume isekhula kuvela ukuthi  ziyisithupha izivakashi ezithintekile kodwa udaba lwazo lulungisiwe.\" Akuyona into entsha ukuthi  uma usuphelelwe isikhathi sokuba sezweni elithize  kusuke kumele uvuselele i-visa,  nakwamanye amazwe lolu uhlelo lukhona. Kwamanye amazwe ushayelwa ucingo ukhunjuzwe, thina ukwenza kanjalo  ngoba ubuchwepheshe esibusebenzisayo abukwenzi lokho,\" kugcizelela uNgqongqoshe.UNgqongqoshe wezokuVakasha, uNkk Patricia De Lille,  ephawula, uthe  isekhula  yezwakala sengathi izivakashi ziyaxoshwa okwafaka ingebhe kwabakulo mkhakha ngoba basatabalasa  ekubuyiseni izivakashi kusukela kwahlasela iCovid-19.“Siyajabula ukuthi uNgqongqoshe usecacisile ngale sekhula, uke wacacisa ePhalamende kodwa bekumele aphinde acacise futhi ukuze wonke umuntu aqonde,”  kusho uNkk De Lille. "
    },
    {
        "content": "AKUPHUMANGA gama emhlanganweni wamakhosi nekhabhinethi laKwaZulu-Natal obubizelwe ukuzobhunga ngombango  wombhobho owasuka emcimbini wokukhumbula iSilo uDinuzulu kaCetshwayo.Umhlangano wangoLwesithathu awuzange unqume ukuthi uMphathiswa wezokuThuthukiswa koMnotho, uMnuz Siboniso Duma, uzoya nini ukuyoshweleza eSilweni uMisuzulu Sinqobile kaZwelithini.Ubuholi bomdabu KwaZulu-Natal bebuhlangene nekhabhinethi lesifundazwe ngoLwesithathu lapho bekuxoxwa khona ngesenzo sikaDuma sokuphuca undunankulu kaZulu, uMfu Thulasizwe Buthelezi, umbhobho.Umhlangano obuseThekwini udonse kwaze kwaba ntambama.Usihlalo wendlu yobuholi bomdabu KwaZulu-Natal, inkosi Sifiso Shinga, uthe abazange baluphothule udaba.\"Yebo sihlanganile nekhabhinethi kodwa isiphetho sodaba asizange sifike kusona.\"Amakhosi nekhabhinethi bahlukene ngokwemibono uma kuza endleleni okufanele lusingathwe ngayo lolu daba.Amakhosi ayamgxeka uDuma, amsola ngokwehlisa uButhelezi isithunzi.Ikhabhinethi yona iyameseka uDuma, ithi wenza kahle wayabula umbhobho.Isola uButhelezi ngokufaka ipolitiki emcimbini kahulumeni.Yize kunalokhu kwehlukana kwemibono, uShinga uthe umhlangano wabo uhambe kahle.\"Sijabule kakhulu ngesikuxoxile. Iqiniso ukuthi sanelisekile.\"Amakhosi ayalela uDuma ukuthi aqale azovela phambi kwawo ngaphambi kokuthi ayoshweleza eSilweni.Amakhosi athi iwona azohambisa uDuma kwiMbube.UShinga uthe abakanqumi ukuthi bazomyisa nini uDuma eSilweni.\"Usuku alukaziwa, sizonazisa uma selubekiwe.\""
    },
    {
        "content": "BEKUKHONA nengane enonyaka, unina nabantwana abathathu bengqongqa elolini umnikazi walo okunguyise walezi ngane.Izidumbu zitholakale emgwaqweni oyibhuqu ophakathi kwaseMabate naseTshiame B-Khalanyoni, eHarrismith ngoMsombuluko ekuseni.Obedlula ngendlela kuthiwa uzame ukubhula amalangabi, kwanhlanga zimuka nomoya, wase ehlaba umkhosi ebiza amaphoyisa.Umufi obeneminyaka engu-32 ushone nengane yomfana ena-10, eyentombazane eneminyaka eyisishiyagalombili nomfana ononyaka. Manje amaphoyisa athungatha uyise walezi zingane (35) okungaziwa ukuthi ukuziphi izinkalo.Uphenyo lwesikhashana lwamaphoyisa luveza ukuthi le ndoda, eligodliwe igama layo, okungeyaseMakwana, eQwaqwa, isuke ngo-4:30 kubo yalibangisa eTshiame B kwadadewabo kamufi iyolanda izingane nenkosikazi yayo.Amaphoyisa athe ifike emva kwehora eTshiame B, nebala yabathatha bahamba bonke ngeloli belibangise eQwaqwa kodwa kabazange bafike.Okhulumela amaphoyisa eFree State, uWarrant Officer Mmmako Mophiring uthe kutholakale izidumbu ezine elolini. Uqhube wathi kuvulwe idokodo lokufa kwabantu njengoba kusathungathwa umuntu wesihlanu.Ube esecela noma ngabe ubani ongalekelela ngemininingwane engaholela ekutholakaleni kwalo muntu wesihlanu ukuba athinte abaseshi baseHarrismith enombolweni ethi: 082 854 75 42 noma iCrime Stop kwethi: 08600 10111."
    },
    {
        "content": "UNGQONGQOSHE weMfundo ePhakeme, uBlade Nzimande, wethule uhlelo lokufukula intsha ngamakhono ahlukene emcimbini obusesigodini sakwaNdlebezembuzi, kwaSwayimani kuleli sonto.UNzimande uthe ukuzibophezela ekuxhaseni ukuthuthukiswa kwamakhono kuyimpendulo yesicelo esafakwa yiNkosi yakwaSwayimani, uNdumiso Gcumisa neMeya yaseMshwathi, uMnuz Mandla Zondi  sokuba kwakhiwe isikhungo sokuthuthukisa amakhono esizoba wuphiko loMgungundlovu TVET College. Ekhuluma kulo mcimbi, uNzimande, uthe ukuqeqeshwa kwentsha yakwaSwayimani kudle imali engu-R30 694 700.Uthe ubumqoka bomkhakha wezolimo kule ndawo benze ukufukulwa kwamakhono ngaphansi kohlelo lwe-AgriSETA lwaba seqhulwini. I-AgriSETA ikhiphe isamba sikaR5000 000 ngenhloso yokuthuthukisa abafundi abawu-800 abafuna ulwazi ngokutshalwa kwemifino nokufuywa kwemfuyo. Uhlelo lweFP&MSETA lunikele ngesamba sikaR1 830 000 ukuze kufukulwe intsha efuna ukuthuthukisa amakhono okuthunga nokwenza ifenisha. I-MICTSETA ikhiphe isamba sikaR2 916 000 ekucijeni intsha emkhakheni wezobuchwepheshe. I-CETA ikhiphe uR12 788 700 ekufukuleni abafuna ukwazi kabanzi ngokubekwa kwesitini, ukwakhiwa kwezimpahla zepulangwe, i-welding nogesi.I-FOODBEV SETA inikele ngoR3 350 000 ukuze kucijwe abantu abafuna ukungena emkhakheni wokubhaka amakhekhe. I-INSETA ixhase ngoR2 275 000 ekuqeqesheni abazifela ngomkhakha wezobuchwepheshe kanti W&R SETA yeseke ngesamba sikaR2 535 000 ukufukula abasemunxeni wezobuchwepheshe nosomabhizinisi abasafufusa. UNzimande uthe lolu hlelo luzoqala ukwenziwa emphakathini wakwaSwayimani.Eqhuba uthe uhlelo lokuqala luzofukula amalungu omphakathi awu-2000, ikakhulukazi intsha engasebenzi neqeqeshwa ezikhungweni zemfundo ephakeme.\"Iqhaza elibanjwe ngamaSETA ethu ukuzibophezela ekulweni nokugqoza kwamathuba emisebenzi, indlala, ukungalingani nokuphucula impilo yomphakathi wakwaSwayimani.\"Uthe indima ezodlalwa ngamaSETA iyizinkomba zokuzibophezela kukahulumeni ekuguquleni impilo yabantu abajwayelekile, ikakhulukazi basemakhaya.\"Sikujabulele ukubamba iqhaza emphakathini. NjengoMnyango sikholwa ukuthi sidinga ukutshala imali ezindaweni zasemakhaya ngenhloso yokwenza imali.\"Lo mcimbi bewuhanjelwe ngamalungu awu-300 omphakathi, okubalwa kuwo iMeya yaseMshwathi, Inkosi uGcumisa, uMqondisi eMnyangweni weMfundo ePhakeme noQeqesho, uDkt Nkosinathi Sishi, usihlalo webhodi le-AgriSETA, uNksz Sharon Sepeng, isikhulu seNSFAS uMnuz Errol Makhubela nabanye osihlalo nezinhloko zamaSETA. Kulo mcimbi bekukhona nombukiso wemisebenzi yamakhono. "
    },
    {
        "content": "LISHONE elayizolo kuchwaza ezinkundleni zokuxhumana abantu bengawuvali ngesimemezelo sikaNgqongqoshe omusha wezemidlalo kuzwelonke osanda kungena kulesi sikhundla, uMnuz Gayton McKenzie, omemezele ukuthi usevale uhlelo lokukhokhelwa kwezindleko zokuhamba kwabalandeli bokuqina bezemidlalo bakuleli lizwe.Bekuhlekwa abanye bedabukela umlandeli wokuqina obehlale etetemuka namaqembu ezemidlalo kuleli uMama Joy, owaduma esewumlandeli wokuqina we-Orlando Pirates. NoBotha Msila akasalanga kulolu teku.Ekuqaleni kwalo nyaka, kwavela ukuthi kwasebenza imali yabakhokhi bentela elinganiselwa kuR1.3 million wokukhokhela izindleko zalaba balandeli behambe neqembu AmaBhokobhoko eNew Zealand naseFrance, ngonyaka odlule.Izolo, uMcKenzie ubhale ekhasini lakhe lakwi-X ukuthi usevale ukukhokhela izindleko zokuhambela imidlalo kwalaba balandeli, akuchaze ngokuthi akunasidingo futhi kumosha imali engabe isiza amaciko.“Sinabadlali bemidlalo ehlukene namaciko athwala kanzima ukuhlanganisa imali yokuya emicimbini yezemidlalo neyobuciko, ngakho kusiza ngani ukukhokhela izindleko zabalandeli? Asisekuyikhokha imali yohambo lwabalandeli, kunalokho sizosebenzisa imali lapho edingeka kakhulu kukhona,” kubhala uMcKenzie ongumengameli wePatriotic Alliance. "
    },
    {
        "content": "UNGQONGQOSHE wezeMpilo uDkt  u-Aaron Motsoaledi ucele iPhalamende ukuthi leseke ukulanyulwa njengendlela yokuxazulula izimangalo ezifakwe ngababopha izibhedlela esikhundleni sezinkantolo okuyindlela esetshenziswa manje. Uthe izinga okufakwa ngalo izimangalo kulo mnyango liholele ekutheni uphiko lwamaphoyisa oluphenya amacala ayisipesheli, iSpecial Investigation Unit (SIU) kusukela manje luphenye zonke izimangalo ezisolisayo.Ngeledlule iSIU ithe izicelo zokukhokhelwa kweziguli ezisola abasebenzi bomnyango ngokuzilimaza ezikhona manje zibiza uR4 billion. UMotsoaledi ubevele ngaphambi komhlangano wamakomiti amathathu ePhalamende ngoLwesithathu. Uthe odokotela sebeyasaba ukwelapha iziguli ngendlela ababona ngayo ngoba besaba ukuboshwa. Uthe lokhu kuyayishintsha indlela yokwelapha.UMotsoaledi ukuqinisekisile ukusebenzisana phakathi kwabameli abangathembekile nabasebenzi bezempilo ukuze kufakwe izicelo zokukhokhelwa ezifuna kukhokhwe imali eningi. Ezinye zazo ziwumgunyathi ikakhulukazi ezezingane okuthiwa zathikanyezwa imithi ethile yokwelapha ubuchopho zabe seziba ne-celebral palsly.Uthe kwezinye zalezi zicelo kuyenzeka ukuthi ingane okukhulunywa ngayo ayikho futhi ayikaze ibe khona.Ungqongqoshe uthe indlela yokuxazulula izimangalo ngaphandle kwenkantolo isetshenziswa emazweni amaningi eScandinavia.\" Le ndlela isiza abantu abaningi kuhlanganisa nemiphakathi empofu engeke ikwazi ukukhokhela abameli ukuthi ihlomule ngendlela enobulungiswa ngokulimala ngesikhathi sokwelashwa,\"  kusho yena.Uthe igwema nokuthi odokotela basebenze benovalo lokuboshwa uma kwenzeka kuba nenkinga. "
    },
    {
        "content": "UNGQONGQOSHE wezoLimo nokuThuthukiswa kweziNdawo zaseMakhaya kwaZulu-Natal, uNkk Thembeni Madlopha-Mthethwa, uhlabe ikhwelo kwabesifazane basemakhaya ukuba babuyele emasimini bavuse ezolimo ukuze bafukule umnotho wesifundazwe.UMadlopha-Mthethwa ubekhuluma emcimbini wokugubha inyanga yabesifazane obuseNqulwana , ku-ward 14 kwaHlabisa ngoMgqibelo.Uthe  ezolimo ziwumgogodla womnotho, akumele abesifazane basonge izandla futhi uMnyango wakhe uzobaxhasa ukuze bakwazi ukuqinisa kulo mkhakha osanenqwaba yabesilisa abamhlophe.\"SinguMnyango sizimisele ukuba sinixhase siphinde senze isiqiniseko ukuthi njengabantu besifazane nidlala indima ebalulekile emnothweni wesifundazwe nasekudaleni amathuba omsebenzi,\" kusho okaMadlopha-Mthethwa.Ukusho lokhu nje ezindaweni eziningi zasemakhaya abesifazane bayazilimela ukuze badle nemindeni yabo njengoba bekhala ngokuthi awekho amathuba abavulelwa wona okudayisa imikhiqizo yabo emakethe.UNkk Babongile Mdletshe (54) uthe bayakujabulela ukuthi ekugcineni uHulumeni usesibonile isidingo sokubafukula emsebenzini abebazi ukuthi bawenza nje ukuze kulalwe kudliwe emakhaya.\"Empeleni besingazi ukuthi uma sizilimela izitshalo zethu lokho sekungasenza osomabhizinisi. Besazi ukuthi silima ngoba kumele emakhaya ethu kuhlale kunokudla singathengi konke ezitolo. Nokho uNgqongqoshe usivula amehlo okuba sihlangane singabesimame sikhande umnotho ngalezi zivande zethu esizilimayo,\" kusho uNkk Mdletshe.Udaba lokuba abesifazane bangene kwezolimo ngokwebhizinisi luseqhulwini kule nyanga yabesifazane.Muva nje uNdlunkulu wokuqala weSilo samabandla uZwelithini kaBhekuzulu, uNdlunkulu uSibongile maDlamini wakwaKhethomthandayo, ucele abesifazane eMkhosini weSivivane ukuba bayeke ukudayisa imihlaba yabo emakhaya kodwa abayilime benze ibhizinisi ngayo eliyohlomulisa isizukulwane esizayo emindenini yabo.IMeya waseBig Five Hlabisa, uMnuz Comfort Khumalo, ithe banezinhlelo ezizosiza abesifazane ukuba bakwazi ukulima."
    },
    {
        "content": "UNGQONGQOSHE  kagesi ezweni uMnuz uKgosientsho Ramokgopa, umemezele ukuhoxiswa kwenqubo efakwe emqulwini kahulumeni, igazethi   yesigaba 34 eyavula ithuba lokukhiqizwa kukagesi wenuzi kuleli.“Ngiyayihoxisa igazethi ukuze ngivumele umphakathi ithuba lokuthi ubambe iqhaza,” kusho uRamokgopa.Lolu hlelo luyingxenye yezinhlelo zokukhiqizwa kukagesi wezwe ngesikhathi esizayo uhulumeni asebenzela phezu kwazo ngaphansi kohlelo lwezinsiza oludidiyelwe -2019, i-Intergrated Resource Plan 2019.  Ngokwalolu hlelo, u-2500MW womthamo kagesi ozophehlwa kusetshenziswa inuzi.Echaza ngohlelo uRamokgopa, uthe badinga ukubeka lolu hlelo ekutheni umphakathi ubambe iqhaza ukuze konke okwenziwayo kube sobala.URamokgopa uthe iNational Energy Regulator of South Africa (Nersa), yehlulekile ukwenza izingxoxo eziphelele mayelana nokuqalwa kanye nezindlela zokwenziwa kohlelo lukagesi, okuholele ekutheni kube nezinselelo zezomthetho. Kukhona abathile abakhala ngokungalandelwa kahle kwezinhlelo zokuqala uhlelo.“Abebefake izikhalo bebethi uMnyango usubuya nombiko wokuthi uzohlangabezana kanjani nemibandela esikhundleni sokuthi iNersa ilungise eyakwenza yokuthi izihlelele  yodwa. Bathi yayinesibopho sokudalula konke ngalolu hlelo  ngombiko enawo ngesimo esingenzeka nesingeke senzeke uma kwenziwa lolu hlelo. “Ngithe kwabakhalazayo, sinomthwalo wokuqinisekisa ukuthi uhlelo esilwenzayo umphakathi uyakwazi ukuluhlaziya, ugxeke ngokwakha kuhlanganisana nakho ukubheka isimo esingenaso isiqiniseko saso (suspensive condition),\" kusho uRamokgopa.Uqhube wathi uyavumelana nokushiwo abakhalazo ngokuthi iNersa bekumele ifake uhlelo  enkundleni ezovumela ukuthi umphakathi ubambe iqhaza.\"Esingakufuni ukwakha phezu kwezinsolo zokuthi umnyango nohulumeni kukhona abakufihlela umphakathi. Ukuhoxiswa kwegazethi kuwukuqinisekisa ukuthi uhlelo luhlanzekile futhi lusobala. Yebo, ikhona inhlawulo oyikhokhayo ngenxa ngokubambezeleka kohlelo kodwa siyajabula ukulibazisa ukuze sivumele umphakathi ukuthi ube nezwi. Uhlelo luzolibaziseka ngezinyanga eziphakathi kwezintathu kuya kweziyisithupha,\" kusho uRamakgopa."
    },
    {
        "content": "UNGQONGQOSHE wamaPhoyisa uMnuz Bheki Cele usole isifundazwe iKwaZulu-Natal njengesikhiqiza izinkabi ezithunyelwa ezindaweni ezehlukene zibulale abantu.UCele usho lokhu ngesikhathi ehlanganyele nezinduna zamahostela ahlukene eSoweto eGoli ngoMgqibelo. Uthe lesi sifundazwe sesidume kabi, kwaziwa ukuthi kutholakala kusona izinkabi ezithengwa ngamanani ahlukene.Lo ngqongqoshe wenze isibonelo ngoFisokuhle Ntuli, insizwa yaKwaNongoma eyagwetshwa odilikajele abayisithupha neminyaka engu-39 ngaphezulu ngamacala okubulala osomatekisi namakhansela.UNtuli uyathinteka ecaleni lokubulawa kukanozinti we-Orlando Pirates uSenzo Meyiwa kanti leli cala lisaqulwa enkantolo.“Kukhona abanye abaseShowe ababulala umuntu eKapa bengenayo nemoto yokubaleka bahamba bayogibela itekisi, babanjwe bebathathu besetekisini. ETembisa, kwabulawa itshitshi elingunesi, kulelo cala kuboshwe abantu abayisithupha, bonke labo bantu ngabaseMnambithi,” kusho uCele etshela izinduna.Uthe akakususeli ekhanda lokhu akushoyo kodwa kukhuluma ubufakazi bombiko wamacala nabantu ababoshwayo ngamacala enziwayo.Uthe kumphatha kabi ukwanda kwabantu ababulawa ngokuthengelwa izinkabi nokuthi kubonakala sengathi lobu bugebengu buxhaswe ngemali eshisiwe. Izinkabi ziqotha kwasani ezindaweni ezehlukene kusukela kosopolitiki, osomatekisi, abantu abathola nabafuna amathenda nemisebenzi komasipala abahlukene."
    },
    {
        "content": "UNGQONGQOSHE woMnyango wabesiFazane, iNtsha, iziNgane nabaKhubazekile uxwayisa abesifazane abasebenzayo ngamadoda angamaqola ashaya sengathi eze ngothando kanti azobaqola. UNkk Sindisiwe Chikunga, uthe muva nje sekunamadoda athandana  nabesifazane abasebenzayo njenhloso yokubalutha ukuze basule emisebenzini yabo ukuze bathole mali yempesheni bese eyabaqola.\" Lona umkhuba omusha osudlangile, abantu besifazane abaqaphele ngoba lawo madoda abesha amashushu ngothando ayanyamalala ngemuva kokuthi esethathe imali yabo kuthiwa kuyoqalwa ibhizinisi,\" kusho uChikunga. UNkk Chikunga ubesho lokhu ngesikhathi ethula ngokusemthethweni izinhlelo zenyanga yabantu besifazane, ePitoli,  izolo.Uthe ziningi izinto eziwushintsho esezenziwe uhulumeni eminyakeni engu-30 ezibhekela abesifazane.\"Abesifazane ePhalamende ngo-1994 babengu-28%, ngo-2019 isibalo  bese senyukele ku-45%. Emanyuvesi abesifazane abathole iziqu ibona abaningi. Izibalo zika-2017 zikhomba ukuthi bangu-61% abathole iziqu emanyuvesi, abesilisa bangu-38%  Isibalo sabesifazane abasezikhundleni zokuphatha kuhulumeni nasezinkampanini ezizimele sisuke ku-20% ngo-2001 saya ku-36% ngo-2021,\" kusho yena.Uqhube wathi ngo-1994  amajaji ayekhona ayengu-165 kuwo angu-160 kungamadoda angabelungu, amadoda amathathu kungabantu abamnyanga nabesifazane ababili abangabelungu.\"Ngo-2023 izibalo zikhomba ukuthi eNingizimu Afrika bekunamajaji angu-253 kuwo angu-113  ngabesifazane, u32% wawo ngabesifazane abamnyama. Siqala le nyanga nje umengameli usanda kuqoka umengameli wamajaji wokuqala ongumuntu wesifazane, uJustice Mandisa Maya,\" kusho uNk Chikunga.Uthe ezinhlelweni ezihlelwe umnyango ezizokwenziwa kule  nyanga kubalwa umbungazo kazwelonke ozoba sePuffader, eNamaqualand, eNorthern Cape,  kuwo uMengameli Cyril Ramaphosa  uzokwethula inkulumo yakhe. KwaZulu-Natal kuzoba nemashi yamadoda alwa nodlame lobulili ezobe iholwa yiSilo uMisuzulu kanye nePhini likamengameli uMnuz Paul Mashatile."
    },
    {
        "content": "UNQGONGQOSHE wamaPhoyisa eNingizimu Afrika, uGeneral Bheki Cele uzovula ngokusemthethweni iziteshi zamaphoyisa ezine KwaZulu-Natal.Lokhu kuvezwe wokhulumela amaphoyisa KwaZulu-Natal, uColonel Robert Netshiunda.Ekuvulweni kweziteshi ngokusemthethweni, uCele uzobe ephelezelwa wuMkhuzi wamaPhoyisa kuZwelonke, uGeneral Fannie Masemola noMkhuzi wamaPhoyisa KwaZulu-Natal, uLieutenant General Nhlanhla Mkhwanazi.Isiteshi sokuqala esizovulwa ngokusemthethweni yiGamalakhe Police Station esingaphansi kwesiFunda Ugu, ngoMsombuluko ngo-11 ekuseni.Esesibili yiDonnybrook Police Station esingaphansi kwesiFunda iHarry Gwala. Sona sizovulwa ngokusemthethweni ngoLwesibili mhlaka 23 Ephreli ngo-11 ekuseni.Esesithathu yiMelmoth Police Station okuhlelwe ukuthi sivulwe ngokusemthethweni ngo-Ephreli 30. Esokugcina yiManguzi Police Station okuhlelwe ukuthi sivulwe ngokusemthethweni ngoMeyi 3.Kwenzeka lokhu nje uColonel Netshiunda uveze ukuthi ithimba lokuqala lamaphoyisa angu-10 000 aqashiwe lizo aqala ukuqeqeshwa ezikhungweni ezahlukene zokuqeqesha amaphoyisa.Uthe ithimba lokuqala lamaphoyisa azoqala ukuqeqeshwa ngoMsombuluko mhlaka 22 Ephreli  linabantu abangu-4500.Elesibili linamalungu angu-5 500, lona lizoqala ukuqeqeshwa ngoJanuwari wonyaka ozayo.Ukuqashwa kwalama phoyisa kungena ngaphansi konyaka wezimali u-2024/2025.Ekuphothuleni kwawo ukuqeqeshwa, uthe azofakwa eziteshini ezibhekene nezinga eliphezulu lobugebengu, nasekuqinisekiseni ukuziphatha kahle kwabantu emphakathini.Amaphoyisa angu-10 000 aqashiwe athathwe kuzona zonke izifundazwe.Lokhu kuza emva kokuthi uMengameli weZwe uCyril Ramaphosa eminyakeni emithathu eyedlule enxuse ukuthi kwandiswe isibalo samaphoyisa ukuqeda ubugebengu. "
    },
    {
        "content": "UBHEKENE nomqansa uNgqongqoshe weMfundo eyisiSekelo uNksz Siviwe Gwarube, ofuna uMengameli Cyril Ramaphosa, abambe amatomu ngokusayina uMthethosivivinywa wezikole i-Basic Laws Amendment Bill (BELA), okunomsindo ngawo. UNksz Gwarube ufuna kwenziwe izichibiyelo kulo Mthethosivivinywa njengoba amaqembu afana ne-DA ekhala ngokuthi uphuca amandla izigungu ezilawula izikole odabeni oluthinta ulimi okumele lufundwe kuleso sikole, ukuba yimpoqo kukaGrade R ezikoleni nokunye. USihlalo wekomiti elibhekele izinguquko kwezomnotho kwi-ANC, uNksz Mmamoloko Kubayi, utshele abezindaba abebehambele iLekgotla ukuthi kudingeka uNksz Gwarube eze kwiKhabhinethi, afune ukwesekwa ukuze kwenziwe izichibiyelo.Uthe uMthethosivivinywa akuwona okangqongqoshe othile kodwa wagunyazwa yiKhabhinethi.“UMthethosivivinywa ukuRamaphosa, usawucubungula ngaphambi kokuwusayina. Ofuna kwenziwe izichibiyelo kumele aye kwiKhabhinethi, ayinxenxe ukuthi imeseke ngaphambi kokuba kwenzeke lokho. Okwamanje akekho oseke weza kwiKhabhinethi mayelana nezinguquko kuMthethosivivinywa,” kusho uNksz Kubayi.Okhulumela uRamaphosa, uMnuz Vincent Magwenya, ekhuluma ngezinhlelo zikamengameli izolo ezindlini zoMbuso ePitoli, uthe uMthethosivivinywa ukumengameli.Uthe umatasa nawo esebenzisana nabeluleki bezomthetho.“Akekho oseke weza kumengameli wathi akamise ukusayina uMthethosivivinywa ukuze ube ngumthetho. Kumele anikwe isikhathi ukuze awucubungulisise,” kusho uMagwenya.Uthe bayazi ngemvunge ekhona ngoMthethosivivinywa.“Umengameli uzokhipha umhlahlandlela ngokuzokwenzeka uma esephothule konke okuthinta uMthethosivivinywa. Ingcabha ikumengameli ukuthi awubuyisele emuva ePhalamende ukuze kwenziwe izichibiyelo uma ebona kunesidingo,” kusho uMagwenya izolo. UNkk Helen Zille, onguSihlalo we-DA, usabise ngokuthi bangaya nasenkantolo uma ugcina usayiniwe uMthethosivivinywa.Uhlale ekugcizelela ukuthi abahambisani nokuthi uMthethosivivinywa uphuca amandla izigungu zezikole.Ngakolunye uhlangothi izinyunyana zothisha ikakhulu iSadtu, ziyalele uRamaphosa ukuthi ayeke ukubamba ayeke kodwa asayine.Inyunyana yakhala ngokuthi uRamaphosa ujwayele ukuhudula izinyawo uma kumele asayine imithetho ephathelene nezemfundo.ISadtu isanda kukhala ngokuthi sekuphele iminyaka engu-10, kukutakutwa indaba yoMthethosivivinywa."
    },
    {
        "content": "IHHOVISI lePhini likaMengameli, uMnuz Paul Mashatile, lithi uphile njengosheleni emuva kokuquleka ethula inkulumo emcimbini obuseTzaneen, eLimpopo, ngoMgqibelo.Okhulumela uMashatile, uMnuz Keith Khoza, uthe uMashatile uqulekiswe ukuphelelwa amanzi emzimbeni okubangelwe amazinga okushisa abekade ephezulu.UKhoza uthe amaphaphu phansi ezweni, uMashatile ungumqemane, ubonane nodokotela wakhe okunguye oveze lezi zindaba.Itshale ingebhe kubantu i-video ezungezayo ezinkundleni zokuxhumana ekhombisa uMashatile, obekade eyisikhulumi sosuku, efumbeka phansi esesteji.Ubekade eyisicukuthwane emcimbini owaziwa ngokuthi iN’wamitwa Day esigodini iValoyi.UKhoza uthe ngesikhathi uMashatile ethula inkulumo yakhe uzizwe eba lula ephelelwa amandla obekade kudalwa wukushisa kakhulu.“Singakuqinisekisa ukuthi iphini likamengameli lisesimweni esikahle emuva kokuxilongwa odokotela,” kusho uKhoza.I-Economic Freedom Fighters (EFF) ikhiphe isitatimende lapho ebikade ifisela khona ukwelulama okusheshayo uMashatile.Leli qembu lichaze uMashatile ngomuntu oqavile kwipolitiki yaseNingizimu Afrika futhi nguye owengamele amabhizinisi kahulumeni ePhalamende.“Ungumuntu obalulekile ekuxhumaniseni amaqembu ezepolitiki aphikisayo nongqongqoshe. Uphinde aqinisekise ukuthi labo abasezintanjeni zoMbuso bayawenza umsenzi ababekelwe wona,” kusho i-EFF.I-EFF ithe yizindaba ezinhle ukuzwa ukuthi uMashatile welulama kahle, yathi ungumholi ozithobile, ovulelekile, otholakalayo futhi owenza kahle umsebenzi wakhe."
    },
    {
        "content": "IQEMBU elisha eliholwa ngowayengumengameli wezwe uMnuz Jacob Zuma, liqoke obengungqongqoshe wamaPhoyisa kuleli futhi eyilungu le-ANC, uMnuz Nathi Nhleko, njengomgqugquzeli woMkhonto Wesizwe (MK) Party, ngaphambi kokhetho lukazwelonke luka-2024.Lokhu kwenzeke muva nje, ekubeni iqembu liqale laphika ukuthi uNhleko usejoyine iMK. Ubonakale kweminye imihlangano ebihlelwe yiqembu ngenhloso yokulungiselela ukhetho.Ngenyanga edlule uNhleko wesulile kwi-ANC, ekhomba ngenjumbane uNobhala-jikelele kaKhongolose uMnuz Fikile Mbalula, njengengxenye yembangela yokushiya kwakhe enhlanganweni.Encwadini yakhe yokwesula uNhleko wathi besekubuhlungu ukubona i-ANC iphenduka inhlangano angasayazi futhi ingasakwenzi eyayisungulelwe khona, okungukukhulula abantu ekugqilazekeni.UNhleko wasula kwi-ANC emuva kokungaboni ngasolinye noMbalula, owathi uKhongolose waqamba amanga ePhalamende ngombiko waseNkandla, ngenhloso yokuvikela uZuma.NgoJanuwari, ngesikhathi i-ANC ikhankasa eMpumalanga ngaphambi kweJanuwari 8 Statement, uMbalula wavuma esidlangalaleni ukuthi i-ANC yasenga ezimithiyo ngendaba ye-swimming pool, eyayizosetshenziselwa ukucishaumlilo emzini kaZuma, oseNkandla. Emuva kwenkulumo, uNhleko ukhwele wadilika kuMbalula njengonobhala obhacaze ukubedlula bonke emlandweni wenhlangano eneminyaka ewu-112.Ukujoyina kukaNhleko kwiMK kulandela okukaMervyn Dirks, obeyilungu lePhalamende ebelimele i-ANC, nokukaNkosetsha Shezi, obengomunye wabasunguli be-Areta, abasanda kuzibandakanya neqembu elisha.UDirks uxoshwe yi-ANC emuva kokujoyina iMK kwathi uShezi, ongumngani kaZuma, washiya kwi-EFF ukuze ajoyine iMK.Ngokusho kweMK, lokhu kuwukuqinisekisa ukuthi umkhankaso weqembu wokuphumelela ukhetho ngo-elethu, uyaphumelela. "
    },
    {
        "content": "UNIKWE ikhefu uFata wamaKhatholika eLamontville osolwa ngokuba yi-blesser lomfundi oneminyaka engu-17 okhonza ebandleni lakhe.Ngokuthola kwaleli phephandaba, uFata ubengekho enkonzweni ngeSonto esisuka kulo, ebanjelwe ngomunye owenze imisa kulandela ukuthi umndeni womfundi ongamalungu aleli bandla, uthole ukuthi bayathandana wase umceba kuMbhishobhi.Umndeni wengane, efunda izifundo uma kungamaSonto kulo leli pherishi, uthe ubambe izinkulumo phakathi kukaFata nalo mfundi obekucaca ukuthi bayathandana futhi sebeke baya nasocansini, naye uFata wavuma.Unina womfundi uthe ingane yakhe ibisihlale inemali, isigqoka izingubo ezithengwa esitolo soku-oda nge-internet iShein okuthi uma ibuzwa ukuthi izithenge ngani, ingasho. Kugcine kuvela ukuthi i-blesser wuFata.\"Ngike ngamshaya ngoba ubesenomkhuba wokunyamalala amahora ngingazi ukuthi uyephi kwaze kwaba ngilunywa indlebe yisihlobo ngokuthi sesike sambona izikhawu eziningana egibela emotweni kaFata.“Sinodadewethu sibe sesilandelela sifuna ukuthola iqiniso ngoba yena ubephika uma simbuza. Size savula iselula yakhe sabona izinto ezishaqisayo abazikhulumayo ezigcinwe kuma-archives,\" kusho unina.Uthe bewumndeni baziyele ngqo kuFata bayombuza ngalokhu, wavuma wathi “ulingekile”. Kuthiwa uvumile nokuthi sebeke baya ocansini, wathembisa nokuhlawula uma umndeni ungayamukela inhlawulo.Ngokwenqubo yamaKhatholika abefundisi bathathwa njengezindela, kabazibandakanyi nocansi futhi abaganwa.\"Asikwazi ukuthatha inhlawulo sengathi yinto eyemukelekile lena. Izingane sizidedela ukuthi ziye esontweni ngoba sazi ukuthi kukhona ubaba.“Uma sekuzophenduka yena enze into enje siyaphoxeka futhi sifuna anqunywe ebufundisini, anikezwe umsebenzi ozokwenza ukuthi angahlangani nezinye izingane bese enza okufanayo,\" kusho unina wengane.UMbhishobhi Elias Zondi, owumsizi kaMbhishobhi Mandla Mjwara ehhovisi lesiFundabhishobhi samaKhatholika saseThekwini, uthe lolu daba lubikiwe ehhovisi kuye nakuMbhishobhi (omkhulu). Basezinhlelweni zokuthi bathole umphenyi ozimele ozocubungula ukuthi likhona yini icala elingaphenywa. Kusenziwa lokho babone ukuthi uFata othintekayo anikwe ikhefu.\"Umndeni siwazisile ngokuthi inqubo ithini uma kunezinsolo ngoFata.“Uma umphenyi webandla etholile ukuthi kunecala okumele liphenywe, uzomiswa uFata bese kwaziswa amakholwa. Ngalolu hlelo asiqondile ukulunyathela udaba. Yinqubo esiyilandelayo kuwo wonke amacala,\" kusho uZondi.Leli phephandaba lizamile ukuxhumana noFata othintekayo ocingweni lwakhe, kepha belungangeni futhi lungayemukeli imiyalezo."
    },
    {
        "content": "Uzoshaya indesheni emantshini acele ibheyili owesifazane oboshelwe icala lokubulala indodakazi yakhe eyayinodume lwengozi yokushaywa ngento ethile esiphundu.Kubikwa ukuthi isigameko senzeka KwaMashu, kwa-D ngoMsombuluko ekuseni ngesonto eledlule.Umsolwa uNksz Ncomisile Evarista Hlophe (43) uboshwe ngoLwesine lwesonto eledlule, wavela okokuqala eNkantolo yeMantshi yaseNtuzuma ngoMsombuluko.Namuhla ngoLwesihlanu kulindeleke ukuthi afake isicelo sebheyili ngecala lokubulala uLuvuyo Tafadzwe Bera (14).Umsolwa kuthiwa watshela amaphoyisa ukuthi ingane yakhe iphuze amaphilisi ekhanda, kanti izowela phansi isuka embhedeni eyayikade ilele kuwona, kwaba ukuthula kwayo.Nebala amaphoyisa kuthiwa afika asithatha isidumbu kwase kuvulwa idokodo ngokufa komuntu esiteshini samaphoyisa saKwaMashu.Okhulumela amaphoyisa KwaZulu-Natal, uColonel Robert Netshiunda, uthe lishintshiwe icala laba ngelokubulala emuva kokuhlolwa kwesidumbu.“Umufi ubenenxeba elivulekile esiphundu kanti waqinisekiswa njengomuntu oshonele endaweni yesehlakalo. Umbiko kadokotela wokuhlolwa kwesidumbu uveze ukuthi wabulawa futhi washaywa ngento ethile,” kusho uNetshiunda.Uthe unina kamufi uboshiwe wabekwa icala lokubulala.Ngokuthola ngomthombo weSolezwe, kwakunamachaphazelo egazi lapho abosizo oluphuthumayo abafica khona isidumbu endlini.Kuvela nokuthi umufi nonina bebekade behlala bobabili kulo muzi osemgwaqweni uSangwana nokumenze waba ngumsolwa.Kuthiwa umbiko kadokotela uveze nokuthi umufi ubekade enomaka okomuntu oklinyiwe."
    },
    {
        "content": "IMANTSHI ikhale ngendlela enesihluku okubulawe ngayo intombazane eneminyaka engu-14 ngesikhathi inqabela ibheyili unina ongumsolwa ecaleni lokubulala.Kuthiwa isidumbu sikamufi uLuvuyo Tafadzwe Bera besikade sinamanxeba amathathu okushaywa ngento ethile esiphundu futhi sinezibazi zokuklinywa.Kube sekuboshwa uNksz Ncamisile Evarista Hlophe (43) obehlala naye emzini okwa-D, KwaMashu.Umsolwa wenqatsheliwe ibheyili yiNkantolo yeMantshi yaseNtuzuma, ngoLwesihlanu, phambi komakhelwane abebethamele icala.IMantshi N Madlala ithe nakuba umufi esekobandayo kodwa uyabudinga ubulungiswa, umndeni wakhe ufuna izimpendulo ngakho ngumsolwa kuphela ongakwazi ukuphendula ukuthi kwenzakalani ngosuku lwesigameko.“Leli yicala elingajwayelekile. Ulindele ukuthi umzali kube nguye onikeza ingane uthando. Ingane ibizokhula ilime indima ethile emphakathini kodwa yabulawa ngesihluku esikhulu,” kusho uMadlala.Uthe ngokunqaba kwakhe ibheyili akasho ukuthi umsolwa unecala noma umsulwa kodwa yinkantolo eyolalela icala lakhe eyokwahlulela uma seliphothuliwe.Umsolwa ubefake isicelo sebheyili wathi ufuna ukuyongcwaba umufi. Uveze nokuthi unebhizinisi lokupheka elimile ngoba esezikhindini. Kodwa akayihlinzekanga inkantolo amaphepha alo nokuthi lenza malini.UMbuso uthe unezitatimende zomakhelwane abezwa umsindo wengxabano phakathi kukamsolwa nomufi. Sekuthulekile, kuthiwa umsolwa waphumela ngaphandle wacela usizo lokutholelwa i-ambulensi komakhelwane.Abanye balabo makhelwane abangathandanga ukudalulwa amagama, bathe abamazi umsolwa enjena, bebemazi ngomuntu olungile ngakho kumele akhulume iqiniso ukuthi kwenzakalani.Kuthiwa ngoJulayi 22, umsolwa utshele amaphoyisa ukuthi umufi waphuza amaphilisi ekhanda wawa phansi esuka embhedeni ayekade elele kuwona.Kodwa emuva kokuhlolwa kwesidumbu kube sekuvulwa icala lokubulala sekutholakele ukuthi umufi akazishonelanga.Kuboshwe uNksz Hlophe obenguye kuphela obehlala nomufi, wathweswa icala lokubulala.UNksz Hlophe obegundile ekhanda efake nezibuko, akazange akhale, athukuthele noma akhombise ukudangala encishwa ibheyili.Icala libe selihlehliselwa ngasekupheleni kukaSepthemba, ukuze kuqhutshekwe nophenyo."
    },
    {
        "content": "BAVELE kancane enkantolo yeMantshi eVredenburg,abasolwa abane ecaleni lokunyamalala kukaJoslin Smith (6).Phakathi kwabantu ababoshiwe kubalwa unina wengane elahlekile, nesoka lakhe okuthiwa yilona elaliqaphe uJoslin ngosuku alahleka ngoFebhuwari 19, 2024.UJacques Rowhan Appolis (31), umngani wakhe uSteveno Dumaizio Duwayne Van Rhyn (27), uRacquel Chantel Smith ono-32, ongunina wengane elahlekile, noPhumza Sigaqa (iminyaka yakhe ayitholakalanga). Ekhuluma nabezindaba phandle kwenkantolo umyeni kaPhumza, udalule ukungenami ngendlela okusingethwe ngayo udaba. Uthi kwaqale kwaboshwa yena, nomkakhe nezingane zabo ngesikhathi kuvela imibiko yokunyamalala kwengane. “Salala usuku esitokisini ngosuku olulandelayo sakhishwa mina nezingane kwasala umkami. Kungiphatha kabi ukuvalelwa komkami ngoba akahlangane nayo yonke lento eyenzekayo,” kusho umyeni kaPhumza Sigaqa.Lo mlisa usola ukuthi umkakhe waboshwa ngoba behlala endaweni eyodwa nomama wengane elahlekile futhi bayazana. Uthi uyayeshwama imibiko yokuthi ngumkakhe owaxhumanisa isoka likaRacquel, nomngani walo nenyanga okuthiwa yadayiselwa ingane.Abasolwa babhekene namacala okuthumba, nokushushumbisa ingane. Icala lihlehliselwe ku-Ephreli 1,  lapho kulindeleke ukuthi bafake isicelo sebheyili. Umbuso uveze ukuthi uzosiphikisa isicelo sebheyili."
    },
    {
        "content": "UMYENI kaZanele Mbokazi-Nkambule, uMbhishobhi Mpendulo Nkambule, ukhuze abasabalalisa ukuthi umkakhe uthakathwe emsakazweni Ukhozi FM okuholele ekutheni ashone.Lokhu ukusho enkonzweni yesikhumbuzo kaZanele ebisetendeni le-GNF Ministries eDurban Station, ngoLwesine.“Abantu abayiyeke le nto yokuthi uZanele uthakathwe emsakazweni Ukhozi FM lapho abesakaza khona. Ubephathene kahle nabo bonke abakulo msakazo kodwa uhlaselwe wumdlavuza okuyiwona othathe impilo yakhe. Nokubuyela emsakazweni Ukhozi FM ubengayiswa wukuthi ufuna imali kodwa ubekuthanda ukuba phambi kombhobho. Iphupho lakhe lokuthi abuyele emsakazweni, ngiyabonga ukuthi uhambe selifezekile. Ngiphinde ngibonge uSbongi (uSbongi Ngcobo ongumphathi woKhozi FM) ukuthi enze leli phupho lifezeke,” kusho uNkambule.Kuvuke umunyu wakhihla isililo uNkambule uma ecabanga ukuphilisana kamanndi noZanele nezingane zakhe athe azikaze zikhombise ukungamhloniphi nangelilodwa ilanga.“Ngo-2021, ngishonelwe yinqwaba yamalungu omndeni wami ngenxa ye-Covid-19. Kwashona umama, omalume nabafowethu ngesikhathi esifishane. UZanele ube iyona yonke into kumina njengoba ephenduke umama, umngani, udadewethu njengoba kunguyena ebengimkhalela kunzima. Namhlanje ngizwa ubuhlungu obukhulu ukuthi sengishiywe uyena. Bengithi angizokhuluma kodwa ngikhumbula amagama awasho kimina engitshela ukuthi ngizokhuluma futhi ngicule enkonzweni yomngcwabo wakhe,” kusho uNkambule kwehla izinyembezi.Udadewabo kaZanele, uKitty Mbokazi-Zulu, uthe ngesikhathi kushona umama wabo ohambe ngomdlavuza eminyakeni edlule, wakhuleka ukuthi kungaphinde kushone muntu kubo ngale ndlela.“Kubuhlungu ukuthi uZanele naye usehambe ngendlela efanayo. Yinto ebengihlala ngiyikhulekela ukuthi ingaphinde yenzeke ekhaya kodwa nakhu sekusiphindile futhi. Ngidiniwe kabi yile nto. Ngicela ngisho nozosiduduza angalokothi esivulela izwi elithi ‘Inkosi idinga ithole layo.’ Hawu ingaze izolidinga kuthina sivele sesibancane kanje bebe bebaningi abaseyinqwaba emakubo. Noma kunjalo kodwa siyabonga indlela eniseseke ngayo. Kusuka udadewethu eqalwe wukugula, abantu bebengena bephuma bezosibheka. Ngisho eseshonile udadewethu abantu balokhu bekhombise uthando njalo. Siyabonga kakhulu ngenisenzele kona,” kusho uKitty.Uthe uyabonga nangendlela abebethandana ngayo nombhishobhi njengoba bebambisane kwaze kwaba sekugcineni.“Ngikhumbula uZanele ezokwethula umbhishobhi kumina. Ngashaywa wuvalo ngibona lolu ngqwazi lwensizwa. Ngaze ngathi ninezibindi weZanele. Iphinde le ndoda ibe umbhishobi futhi,” usho kanje.Indodakazi kaZanele, uYolanda ibonge ukwesekwa komndeni kusuka unina eqalwa wukugula ezinyangeni ezintathu ezedlule kuze kube yimanje.“Umama ubenesibindi enza izinto zenzeke. Nami nginaso isibindi sikama. Ngizoqhubeka lapho egcine khona. Noma kungeke kufike ezingeni lakhe. Silimele kakhulu ngokuhamba kwakhe ngoba impilo yethu ngeke isefana nesikhathi esekhona kodwa impilo izoqhubeka,” kusho uYolanda.Enye indodakazi kaZanele, uNonjabulo ithe bayajabula ukuthi banoyise onguMbhishobhi Nkambule kanti nodadewabo kanina uKitty usekhona.Kule nkonzo bekugcwele kunyinyitheka kuphume nesinedolo. Abaculi bowokholo baphinde babhonga emsaneni ngokuthi banikele ngenkomo bephelezela uZanele ngayo.Kule nkonzo bekugcwele inqwaba yosaziwayo nabaculi abaduduze ngomculo. Phakathi kwabo singabala o-Ayanda Ntanzi, Dumi Mkokstad, Jumbo, Andile kaMajola, Tira, Ga Ndlela, Thobekile, Sipho Makhabane, Ihhashelimhlophe nonkosikazi walo u-Ebony, Noma Ngoma, usomabhizinisi uThemba Njilo, ababhishobhi nabafundisi bamabandla ehlukene, Lindelani Mkhize, Dudu “Lady D” Khoza, Sbongi Ngcobo woKhozi FM, Zimdollar Biyela, Timothy Myeni, Zulu Pavarotti, nabanye abaningi.Inkonzo yomngcwabo kaZanele izoba se-ICC eThekwini ngoMgqibelo bese efihlwa emathuneni eMarianhill, ePinetown."
    },
    {
        "content": "KULINDELEKE ukuthi bafake isicelo sebheyili abasolwa abangu-15 ababoshwe ezifundazweni ezahlukene kuleli ngecala lokubulala nokuzama ukubulala eNyuvesi yaseFort Hare.UNgqongqoshe wezamaPhoyisa, uMnuz Bheki Cele, noGeneral Fannie Masemola bazifikele mathupha ngoLwesibili eNkantolo yeMantshi eDimbaza, e-Eastern Cape, ngesikhathi bevela okokuqala abasolwa ababhekene namacala amabili okubulala nelilodwa lokuzama ukubulala.Ithimba lamaphoyisa elabunjwa ukuze liphenye izigameko zokubulawa kwabantu enyuvesi, libophe abasolwa abangu-15. Kulaba basolwa kukhona no-Anwar Khan, ongumnikazi weThe Pentagon Group futhi obengumqaphi womrepha wakuleli owadutshulwa wabulawa eThekwini, u-AKA. Abanye abasolwa bangabasebenzi benyuvesi okubalwa nesikhulu seHR, umphathi weSupply Chain, nelungu lezokuphepha nokuvikela enyuvesi.Abasolwa baboshwe ngempelasonto ezifundazweni ezihlukene okubalwa iKwaZulu-Natal, Gauteng, Western Cape, nase-Eastern Cape. Babuyele enkantolo namuhla kanti kulindeleke ukuthi bafake izicelo zebheyili.Ukuboshwa kwabo kwenyusa isibalo sabantu ababoshelwe amacala athinta inyuvesi safinyelela ku-25. Abasolwa abangu-10 okungu-Isaac Plaatjies obengumqondisi kule nyuvesi, uBongani Peter obeyiChief Operating Transport Officer enyuvesi, Wanini Khuza owayengunsumpa wabashayeli osewathatha umhlalaphansi, Sicelo Mbulawa owayeyilungu leSRC enyuvesi kodwa osengusomabhizinisi ohlinzeka le nyuvesi ngomsebenzi wokulungisa izimoto, Mthobisi Khanyile odume ngokweba izimoto azishushumbise emngceleni, noMthobisi Dlamini onamacala evile kwawu-15 okugqekeza nokweba ezindaweni zaseBerea, Mayville naseMorningside, eThekwini. UThamsanqa Mgwetyana owabanjwa ebhace eKZN kanti kuthiwa nguyena owaveza igama likaPlaatjies njengothintekayo kulawa macala. UZimele Chiliza ongusomatekisi KwaZulu-Natal, uPelisa Nkonyeni ongummeli nephoyisa uLindokuhle Manjati elisebenza ngaphansi kophiko lwabaphenyi eMthatha.Bonke abasolwa babhekene namacala amabili okubulala, amathathu nokuzama ukubulala, ukutholakala nezibhamu nezinhlamvu okungekho emthethweni nokweba imoto. UPeter, Mbulawa noKhuza babekwe nelinye icala lokukhwabanisa.Indaba yaqala ngesikhathi kuqashwa uSolwazi Sakhela Buhlungu kwesokuba ngusomaqhuzu eNyuvesi yaseFort Hare ngo-2017. Ngo-2020 lo solwazi wathola ukuthi kunobudedengu kwezokuphatha, inkohlakalo nokukhwabanisa. Wakusukumela lokhu wabe esevula amacala obugebengu kanjalo nokuqondiswa ubugwegwe kubasolwa ababesezikhundleni eziphezulu enyuvesi.Ngo-2022, kwahlaselwa uMnuz Petrus Roets owayeqashwe nguBuhlungu kwesokuba ngumphathi wezithuthi kule nyuvesi. URoets wadutshulwa wabulawa esangweni lomuzi wakhe eGonubie. Ngemuva kokuhlaselwa kwalo mphathi, usolwazi wasatshiswa kwaze kwaba wukuthi utholelwa abaqaphi, waxhumana kanjalo noMnuz Mboneni Vesele owayengunogada wakhe. Akubanga yisikhathi esitheni besebenza ndawonye, wahlaselwa uVesele ngoyaba lwezinhlamvu ngaphandle kwamagceke omuzi kaBuhlungu, waphangalala khona lapho, ngoJanuwari 2023."
    },
    {
        "content": "UKHATHAZEKILE ngokuphepha kwakhe owesifazane waKwaPata, eMgungundlovu, kulandela isigameko sokudlwengulwa okusolwa kuso iphoyisa ngaphakathi esiteshini samaphoyisa ngesikhathi eyofuna usizo.Ngokusho kukanina kamgilwa (25), isigameko senzeke esiteshini samaphoyisa i-Pietermaritzburg SAPS ngo-Agasti 15.Uthe umgilwa wayeyokwenza incwadi efungelwe, ayezoyisebenzisa ukufaka isicelo somsebenzi ndawana thize.Umsolwa ogcine eboshwa ngamaphoyisa ngo-Agasti 16, uvelile eNkantolo yeMantshi yaseMgungundlovu, ngoMsombuluko, wadedelwa ngebheyili ka-R5 000.Unina kamgilwa uthe lokhu akwehlanga kahle kumgilwa njengoba ebevele enovalo kulandela isigameko.“Emva kwesigameko, indodakazi yami ivela yama ukuya lapho eyenza khona i-internship yayo ngenxa yokwesaba. Ithi izizwa ingaphephile,” kusho unina kamgilwa.Uqhube wathi, okwenze isimo saba sibi kakhulu, ukukhishwa kukamsolwa ngebheyili.“Kumsabise kakhulu ukudedelwa kwakhe ngebheyili, ubona ukuthi angamlandela nokumlandela, bese eyamenzakalisa,” kusho unina kamgilwa.Elandisa ngokwenzeka ngosuku lwesigameko, uthe umgilwa wayemi kulayini elinde ukusizwa ngesikhathi umsolwa emtomula kulayini, ethi akeze uzomsiza ehhovisi lakhe.“Wathi uma esengaphakathi ehhovisi lakhe, wamenzisa incwadi efungelwe. Uthe esuka wakhipha isibhamu enqulwini, ethi siyamsinda,” kusho unina kamgilwa.Uqhube wathi, ngokuphazima kweso, umgilwa uthe esuka wayebona umsolwa ekhiya isicabha, waqala wamdlwengula, emsabisa ngesibhamu ayesesisusile enqulwini.Udalule ukuthi emva kwesigameko, ngenxa yovalo, umgilwa waphuma wahamba esiteshini engabikile ngosekumehlele.Uthe washayela omunye umngani wakhe emtshela ngosekumehlele, nowamluleka ngokuthi akangabe esapholisa maseko, akaye kwadokotela, ayohlolwa bese eyovula icala kwesinye isiteshi. Iphoyisa laboshwa ngakusasa.Okhulumela uphiko oluphenya ubugebengu obenziwa ngamaphoyisa, i-Independent Police Investigative Directorate (IPID), uMnuz Phaladi Shuping, usiqinisekisile isigameko.Uthe i-IPID iqale ukusebenza udaba emva kokudluliselwa idokoko ebelivulwe esiteshini samaphoyisa i-Mountain Rise.“Umsolwa uvelile enkantolo ngoMsombuluko, ebhekene necala lokudlwengula, icala lahlehliselwa u-Okthoba 11 nonyaka, ukuze kuqhutshekwe nophenyo,” kusho uShuping.Ungoti kwezokululekwa ngokwengqondo, uDkt Manqoba Myeni, uthe abasolwa abenza okubi kwabanye njengakho ukudlwengula, bavame ukuthi baqale bamhlaziye masinyane umgilwa.“Ngeso elisheshayo, basuke befuna ukubheka ukuthi uma benza isehlakalo mangakanani amathuba okuthi basenze ngempumelelo,” kusho uDkt Myeni.Uqhube wathi izigameko ezifuze lesi ziyenzeka ezindaweni ezehlukene, nakhona emaphoyiseni.“Ezindaweni lapho okuhlangana khona abantu, bezofuna usizo, kukhona yonke inhlobo yomuntu okufaka phakathi nezigebengu. Umuntu angaba yiphoyisa kodwa aqhubeke enze izinto eziphambene nomthetho,” kusho yena.Uthe kuba nzima kumgilwa ukusheshe abone ukuthi umuntu ofuna ukumnika usizo, eceleni, unezinye izinhloso.“Mhlawumbe kubagilwa kungafanele baqale bazibuze imibuzo ngesikhathi etonyulwa eningini ukuthi ayonikwa usizo ngokukhethekile, azibuze ukuthi kungani etomula mina ngedwa, abantu bebaningi kangaka,” kusho uDkt Myeni."
    },
    {
        "content": "KUPHELE amahlathi kubasolwa abayisikhombisa kwabayisishiyagalolunye bevinjezelwa oKlebe bengazelele.Lokhu kwenzeke ngoLwesine nangoLwesihlanu ezifundazweni ezine okuyiLimpopo, Gauteng, Eastern Cape ne Free State lapho oKlebe becaphune abesifazane abane nabesilisa abathathu. Kubikwa ukuthi laba basolwa bebesebenzela iSouth African Revenue Services (SARS) abanye babo sebelohonjwe indlela.Laba babhekene namacala okukhwabanisa, ukushushumbisa imali nokuphula umthetho wokuphathwa kwentala nokunguMthetho 28 ka-2011, ukwephulwa koMthetho wentela yeMpahla kanye neMpahla Ethengiswayo nokungumthetho 91 ka-1964, kanye nokwephulwa koMthetho Wokuvinjelwa Kobugebengu Obuhleliwe we-121 ka-1998. Kuseduze ukuba kuboshwe abasolwa ababili abafunwa uthuli.Kuthiwa laba basebenzi bebesebenzela eFicksburg Bridge, Maseru Bridge naseVanrooyenshek Bridge lapho bahla ubugebengu bokuthengiselana okungu-333 okufika ku-R653 500 455-28. Konke ukuthengiselana okuhlonziwe bekuyimpahla/impahla (indwangu) engenisiwe ngemali yebhondi (Ukususwa Ngebhondi) isuka esikhumulweni sokungeniswaa kwempahla emtateni waseThekwini ezothunyelwa ngaphandle emngceleni waseFree State (ngebhuloho laseMaseru).ISARS iqinisekisile ukuthi abasebenzi bayo abahlanu babhekene nenqubo yokuqondiswa ubugwegwe emsebenzini futhi balahlwa amacala baxoshwa emsebenzini.Abanye abasebenzi ababili basulile emsebenzini bangakaqondiswa ubugwegwe.Omunye umsebenzi naye oqondiswe ubugwegwe uthole incwadi yokugcine yesexwayiso, kanti ababili abangakaboshwa bona basabhekene nale nqubo kamqashi wabo.OKlebe, basebenzisane nophiko oluphenya ngenkohlakalo kwa-SARS, bethula icala eliqinile kuNational Prosecuting Authority (NPA). I-NPA ikwamukele ukuboshwa kwabasolwa futhi ibona kuboshwa kwalaba kuzothumela umyalezo ocacile kwabanye abenzi benkohlakalo namacala ahlobene nokukhwabanisa.Laba basolwa bazobingelela iMantshi yaseLadybrand ngoMsombuluko mhla ka10 Juni 2024."
    },
    {
        "content": "BAYOKHOHLWA befile abazibonele owesilisa enquma umakhelwane wakhe uqhoqhoqho ejoyintini kubuka abantu endaweni yokucima ukoma eMevamhlophe, eMpangeni, ngempelasonto.Kulesi sigameko esishaqise umphakathi, kwazise senzeke emini ka bha, kunqunywe uMnuz Thabani Ncanana (21) okuthiwa uke wahilizisana nalo wesilisa emasontweni edlule, khona endaweni yokucima ukoma.Kuthiwa umufi ufele endaweni yesigameko.Ngokusho kukamalume kamufi, uMnuz Sifiso Mathe, umufi ubeziyele eSiphethwini, okuyindawo yokucima ukoma endaweni.Kuthiwa phambilini laba ababili bathi uma bexabana, umsolwa wasabisa umufi  ngokuthi uzomgwaza, okuthe uma sebeficana kule ndawo umufi wabuza ukuthi wayesho ukuthini uma ethi uzomgwaza. Kuthiwa ingxabano isuke lapho ke, umsolwa wakhipha uhalakasha lommese wamnquma  uqhoqhoqho ethi ‘ uyamkhombisa ukuthi wayechaza ukuthini’.UMathe uthe abebekhona kule ndawo babatshele ukuthi umsolwa ubalekile. UMathe uthe umsolwa usuke kule ndawo waya kwenye ebude buduze wayoziphuzela kuyona kwangathi akonakele lutho. Uthe ubhadanywe yibo namaphoyisa ezidansela futhi ezicima ngotshwala. \"Uthe uma ebona amaphoyisa wabaleka wangena ethoyilethi. Eseficwa khona, uma ebuzwa ukuthi wenzeni, wathi yena akenzanga lutho,\" kusho uMathe.Uqhube wathi uthe uma ebuzwa ngesigameko, wathi yena akukhumbulayo ukuthi baxabene nomufi kuphela.Kuvela nokuthi ummese omkhulu anqume ngawo umufi uwufake esikhwameni wawunika isihlobo esiyingane wathi asiyowufihla.\"Sithe uma sifika kubo namaphoyisa, usucingwe nasehlathini ummese ungatholakali, unina wambuza ukuthi yini le abeyinika ingane ekuseni, ethi iyoyifihla,\" usho kanje.Uqhube wathi isikhwama abefake kuso ummese sigcine sitholwa emva kwendlu lapho ebesithukuswe khona yingane.\"Ubusenalo igazi. Ngathi uma ngimbuza ukuthi umbulaleleni ubafo, wathi ubengazi ukuthi owakithi. Ngaxakeka ke ngoba phela umuntu noma ngabe owaphi, akufanele abulawe,\" kusho uMathe.Uthe abamdingi ngaphandle umsolwa njengoba engumuntu owaziwa ngokuba yisigelekeqe endaweni.Uveze ukuthi wenza leli cala nje, ungaphandle ngebheyili ngelinye icala asaqhubeka nokulihamba enkantolo.\"Udaba silubizele amaphoyisa ukuze umthetho udlale indima yawo ngoba asifuni ukuzithathela umthetho ngezandla. Lo muntu asimdingi ngaphandle, asifuni aphume ngisho nangebheyili,\" kusho uMathe."
    },
    {
        "content": "UNDUNANKULU waKwaZulu-Natal, uMnuz Thami Ntuli, uthe akafuni ukuphinde ababone abokufika abakuleli ngokungemthetho emafemini aKwaSithebe, eMandeni.UNtuli usho kanje ngoLwesihlanu, kule ndawo ngesikhathi ehambele amafemu ehlukene, eyohlola izimo zokusebenza kuwona.Ekhuluma nezisebenzi ezivele zaqoqana eduze kwakhe, zimbona etheleka kungazelelwe namaphoyisa, abezoMnyango weziSebenzi, uMnyango wezaseKhaya nobuholi bendawo, uthe udaba lwabokufika abangenamaphepha abagunyaza ukuba kuleli, akafuni ukuphinde ababone kule femu abeyihambele, nakwamanye asendaweni.“Ngiyezwa ukuthi nithi bazongena (emsebenzini) ebusuku (abokufika). Angithi amaphoyisa akhona? Azophinde abuye nasebusuku,” kusho uNtuli.Uthe lolu hlelo lwangoLwesihlanu, luzoqhubeka nangezinye izinsuku, ngisho engasekho yena, wathi abakwasidlodlo behambisana nobuholi bendawo bazolokhu beya njalo emafeni ukuyobheka ukuthi iyaqhubeka yini indaba yokuqasha abantu bakwamanye amazwe abakuleli ngokungemthetho.Uthe basembhidlangweni wokuhambela wonke amafemu esifundazweni ukubheka ukuthi aqashe abantu okufanele baqashwe yini.“Sizobheka nokuthi izimo zokusebenza zisezingeni yini. Sibheke ukuthi imithetho yamaholo iyalandelwa yini,” kusho uNtuli.Uqhube wathi uhulumeni waKwaZulu-Natal noMnyango wezaseKhaya bazoqhubeka babambisane ukuthi lolu hlelo abaluqalile luqhubeke.“Asifuni kube khona abantu okuzodlalwa ngabo. Sizozilandelela izimo enisebenza ngaphansi kwazo ngoba baningi abantu bakule ndawo abangaqashiwe, abafuna umsebenzi,” usho kanje.Wethembise ukuthi uzobuyela emumva ayohlela ithimba elizobuya lizohlala phansi (nezisebenzi), lithathe zonke izikhalo zazo ukuze abone ukuthi zixazululwa kanjani.“Namuhla bengizobheka nje abokufika abangenawo amaphepha okuthiwa bagcwele la,” kusho uNtuli.Izisebenzi zizwakalise ukungeneliseki ngesikhathi uNtuli ethi kufanele zibike ukungaphatheki kahle kwazo eMnyangweni wezeziSebenzi, zathi uyagwazelwa, awuzithatheli phezulu izikhalazo zazo."
    },
    {
        "content": "ABAMANGALELWA ababili ecaleni lokubulawa kowayengunozinti uSenzo Meyiwa, bayabuchitha ubufakazi bokuthi batholwa namaselula besejele. UMeyiwa owayeyisilomo se-Orlando Pirates neBafana Bafana, wadutshulwa wabulawa ekubo kwentombi yakhe Kelly Khumalo eVosloorus, eGauteng, ngo-2014.Ufakazi woMbuso, uSergeant uVusumuzi Mogane, uthe kwatholakala iselula kummangalelwa wesihlanu uFisokuhle Ntuli owayesejele eQalakabusha, eMpangeni. UMogane usethimbeni labaphenyi abaphethe udaba lokufa kukaMeyiwa.UMogane uthe ngo-Agasti 2020, wayeseMpangeni ehamba noBrigadier Bongani Gininda ngesikhathi bethola ukuthi uNtuli uphethe iselula ejele. UMogane uthe babevele besendleleni beyophenya uNtuli ngecala likaMeyiwa kodwa wayeboshelwe elinye icala eMpangeni.“Sathintwa wumphathi wejele eQalakabusha ethi uNtuli utholwe neselula. Saphuthuma khona lapho ejele siyothola kabanzi ngalokhu. Safika sayithola iselula kumphathi wejele sayithatha sayifaka esikhwameni sobufakazi,’’ kusho uMogane.UMogane ufakazelwe wuMnuz Sibusiso Yaka owayewumphathi wejele iQalakabusha osedla umhlalaphansi. UYaka utshele inkantolo ukuthi wathola iselula kuNtuli wase eyinika abaphenyi becala ngoba wayazi ukuthi bavele baphezu komsebenzi wokuphenya ngecala likaMeyiwa.UMogane uphinde wethula ubufakazi bokuthi ummangalelwa wesibili uMnuz Bongani Ntanzi watholwa neselula esiteshini samaphoyisa eVillieria, ePitoli. UMogane uthe walunywa indlebe ngokuthi uNtanzi uphethe iselula nangempela wafika wayithola ezingutsheni zokulala.UMogane uthe kuNtuli kwatholwa iselula iStylo kanti kuNtanzi kwatholwa iSamsung J5 ahlolwa kwatholwa ubufakazi obuhlobene necala lokufa kukaMeyiwa.UMogane uthe enye yamaselula yathunyelwa kuColonel Lambert Steyn owungoti owawacubungula. USteyn uke wafakaza phambilini, eveza ukuthi ummangalelwa wesihlanu uNtuli wake waxhumana noKelly ngaphambi kokufa kukaMeyiwa.Ummeli kaNtanzi uMnuz Sipho Ramosepele uthe ikhasimende lakhe liyayichitha indaba yokuthi latholwa neselula. Ubepheka uMogane ngemibuzo embuza ukuthi kuphi lapho abhala khona ngesikhathi ethola iselula?Ummeli kaNtuli, u-Advocate Zandile Mshololo, uthe ikhasimende lakhe lithi iselula yatholakala eduze kombhede wesinye isiboshwa ayehleli naso futhi ne-charger yatholwa ekhabetheni laso.UMshololo uchithe ubufakazi bukaYaka othe uNtuli wazikhiphela yena iselula ngaphandle kokuphika. Kulindeleke ukuthi icala libuyele enkantolo namuhla kubizwe omunye ufakazi woMbuso."
    },
    {
        "content": "UNdunankulu omusha waKwaZulu-Natal, uMnuz Thami Ntuli, umemezele ikhabhinethi yakhe entsha ngoLwesibili ekuseni.UNtuli, obeyiMeya kaMasipala iKing Cetshwayo, umemezele ikhabhinethi ngemuva kokufungiswa yiJaji uThoba Poyo-Dlwathi, ezinkundleni zemidlalo iWoodburn, eMgungundlovu.Kwikhabhinethi yakhe ufake nabavela kwamanye amaqembu njengoba isifundazwe sibuswa wuhulumeni wokubambisana ngemuva kokuthi kungabanga khona qembu elinqobe uqekelele.Amaqembu i-IFP, DA neNFP asayine isivumelwano sokusebenzisana.UNtuli ubabe kanje ongqongqoshe:UMnyango wezokuThuthukiswa koMnotho - Mfundisi Musa ZondiUMnyango wezokuBusa ngokuBambisana kanye neziNdaba zoMdabu - Mfundisi Thulasizwe ButheleziUMnyango weMisebenzi yoMphakathi - Mnuz Martin MeyerUMnyango wezeZimali - Mnuz Francois RodgersUMnyango wezokuThuthukiswa koMphakathi - Nksz Mbali ShingaUMnyango wezokuThutha - Mnuz Siboniso DumaUMnyango wezeMfundo - Mnuz Sipho HlomukaUMnyango wezoLimo - Nkk Thembeni Madlopha-MthethwaUMnyango wezeMpilo - Nksz Nomagugu SimelaneUMnyango wezemiDlalo, ubuCiko namaSiko - Mnuz Mntomuhle Khawula"
    },
    {
        "content": "UMMANGALELWA wesihlanu ecaleni lokufa kukaSenzo Meyiwa, uFisokuhle Ntuli, uvumile ukuthi ngeyakhe inombolo yocingo okwake kwavela ukuthi ixhumane noKelly Khumalo.UMeyiwa wadutshulwa wabulawa ekubo kwentombi yakhe uKelly eVosloorus, eGauteng, ngo-2014. UMbuso uthi abamangalelwa abahlanu bamkakisa okwenyamazane uMeyiwa bethengiwe.NgoLwesine, kuvele ukuthi uNtuli uyayivuma inombolo okuthiwa waxhumana ngayo noKelly ngaphambi kokufa kukaMeyiwa.Ummeli kaNtuli, u-Advocate Zandile Mshololo, ubepheka ngemibuzo ungoti wamaselula uLiutenant Colonel Gideon Gouws ngesikhathi kuvela lokhu. Kuvele izinombolo eziningi eziyamaniswa noNtuli, waziphika wazikhomba ezihlotsheni zakhe, wavuma eyodwa.Inombolo avumile ukuthi ngeyakhe yileyo eyahlonzwa wungoti wamaselula, uColonel Lambertus Steyn, njengokuyiyona uNtuli axhumana ngayo noKelly. UColonel Steyn nyakenye, wethula ubufakazi wathi uNtuli waxhumana noKelly ngo-Agasti 2014 kuyoshaya u-11, ebusuku baxoxa cishe imizuzu emibili.UMshololo uthe uNtuli uyayiphika enye inombolo uthi ekanina uBathethelele Zungu ongasekho emhlabeni. Enye inombolo uyiphikile wayikhomba kuMabhonga Ntuli naye okuthiwa sewashona.Kukhona enye inombolo ayiphikile wayikhomba kuLungisani Ndwandwe ophilayo nokuvele ukuthi uzobizwa azofakaza. UMbuso uthi uNtuli unolwazi ngokufa kukaMeyiwa, wayekhona eshayela iVW Polo.UMbuso uthi uNtuli wayemi ngaphandle nommangalelwa wesine uMthokoziseni Maphisa, beqaphe isimo ngesikhathi abanye begila umkhuba ngaphakathi.UMbuso umile ekutheni abamangalelwa bathengwa ukuthi bajuqe uMeyiwa futhi lokhu kwahlelwa ehostela eVosloorus. Kulindeleke ukuthi icala libuyele enkantolo namuhla, kuqhutshekwe kuphekwe ungoti wamaselula ngemibuzo."
    },
    {
        "content": "ABEPHUME ngobuningi bawo amaNazaretha ngesikhathi  kuvulwa ngokusemthethweni uMhlangano kaJulayi futhi kungeniswa uMdedele kuleli sonto. Indawo yaseBuhleni beyimhlophe sengathi yembethe iqhwa, kumhlophe zonke izinkalo ngamaNazaretha.Ekhuluma ngosuku lokungenisa uMhlangano, umholi wasohlangothini laseBuhleni, kwaShembe, Inkosi uMduduzi \"uNyazilwezulu\" Shembe, ukhale ngamasela ahlukumeza amaNazaretha eMhlanganweni kaJulayi. UNyazi belukhuluma ngesikhathi kungeniswa uMdedele ngoMsombuluko.\"Ngiyacela namasela ake asixolele kule gemu. Phela amasela azalwa yithi. Nawe-ke mNazaretha ungathathi-ke into ehluphayo kwakho uyilethe la. Izofika la bese iyakuveza ukuthi iyahlupha. Uyabanjwa lo muntu, esentshontshile kutholakale ukuthi yindodana yomfundisi. Indodana yomvangeli. Indodana yomshumayeli. Bese omunye eseshaywa ngoba phela uma ufica umuntu esesedokodweni lakho...\"UNyazi luthe alugqugquzeli ukuba bashaywe abagqekeze emadokodweni.\"Kodwa uma esephakathi edokodweni lakho, kade ukhiyile wena, sekufanele cishe asigwinye isibhakela esisodwa. Uyamfica uyahlunga, uthatha amabhulukwe akho, amanye uwabeke ngala...\" Unxuse ukuba abazobhadanywa benza ubugebengu bangabekwa izandla kodwa balethwe kuye.\"Ngoba ngiyazi niyashaya kodwa akufanele nishaye ngale ndlela enenza ngayo. Umuntu engabe esazi ukuthi abaleke ashone kuphi. Athi uya nga la, kuthiwe vala. Athi uyakha ngujubane, abe la amaNazaretha. Nangaphambili kube sengathi athi yima wena, uyaphi la kuthina.”UNyazi luthe abangashaywa abantu ngoba uzothi uyamlokotha kanti ubesesalelwe imizuzu emibili ephila.\"Uthi uyamshaya bese ethula. Usuyabuya uza kimi uzofuna uVaselina wokuvusa umuntu, ebulawe nguwena. Ngakho ngiyanicela bantwana bakaNkulunkulu, kade sawulinda lo Mhlangano. Sewuze wafika.\"UNyazi lubuye lwacela abanikazi bezitolo ukuba bazivale izitolo ngesikhathi kusontwa.Lubuye lwadonsa ngendlebe abantu abaxabene ukuba bangezi nengxabano yangasemakubo bezodunga ngayo uMhlangano.Lo mholi ubuye wadonsa ngendlebe amakhosazane ukuba angabonakali egcaluza kodwa uhlale eSipholi. \"Akufunakali-ke inkosazane egcaluza umuzi wonke sengathi idiliva iposi. Kufanele abantu bahlale eSipholi. Kunesikhathi-ke okufanele inkosazane isazi ukuthi ngaseKamu ayisafuneki ngaso.\"UNyazi luthe isikhathi okungasafuneki ngaso amakhosazane u-7 ntambama. Luthe intombi ayihambi nomfana uma sekungene isikhathi somhlangano, \"ngisho noma owakini ngoba akanayo i-number plate ethi owakini.\"Lubuye lwanxusa amakhosazane kuMdedele ukuba aziphathe kahle.\"Okufanele nikwazi makhosazane ukuthi nina ningabanikazi balo mhlangano. Kufanele niwuphathe kahle, ungoniwa yinina. Ngibabekile abashumayeli.  Abashayi bayabhaxabula. Angazi-ke. Ngithe benganishayi kakhulu. Kodwa nifuna ukushaywa khona. Ophuma esiporweni kufanele asithole isijeziso. Noma ningashaywa yinhlalisuthi yabashumayeli, kuyofanele baniyise kubaphathi benu. Angazi-ke ngoba abaphathi bayayidedela impama. Ziyovuthwa izihlathi,\" kuphetha uNyazi.Njengoba kuyinkonzo kaJulayi, kuningi okwenzeka kuyona. Kumanje amaNazaretha azile izinto eziningi njengoba kuwuJulayi. Awayi ocansini kanjalo nokunembiliso awakudli kuze kuphele uJulayi. Kunemigido eyahlukene okungeyomama, eyezintombi neyenhlalisuthi. Nezintombi ziyisa nezintingo eNtanda eNanda lapho zisuke zilindwe khona wuNyazilwezulu. Uma sekuvalwa umhlangano ngasekupheleni kwenyanga kulapho kuzobe sekuyiwa khona ebhentshini lapho inhlalisuthi izobe ikhetha izintombi ngenhloso yokuganwa. Kuzophinde kuphume nemishado esuke ibusiswa khona enkonzweni ngokohlelo lwamaNazaretha."
    },
    {
        "content": "KUYINTO ejwayelekile ukuthi abesifazane abaningi abazithwele bangazi bazothathani bahlanganise nani ngenxa yokungasebenzi nokungesekwa obaba bezingane.OyiMeya yoMasipala uMngeni nozibheke kwesokuba uNdunankulu wesiFundazwe iKwaZulu-Natal uMnuz Chris Pappas uthembisa ukuholela onina bezingane besakhulelwe.Lokhu ukuveze kwingxoxo ekhethekile abenayo nabeSelect Africa TV etholakala kwiYoutube. UPappas uveze ukuthi uyabuqonda ubunzima ababhekana nabo abesifazane ngesikhathi bekhulelwe kodwa bengasebenzi.Yize besuke bezosithola isibonelelo sesondlo sikahulumeni kodwa uPappas uveza ukuthi izindleko ziqala ingane isengaphakathi esiswini sikanina nokuyinto azoyisukumela.\"Umama okhulelwe akaholi isibonelelo sesondlo, okusho ukuthi ingane uma isengaphakathi iyahlupheka ngoba umama akakwazi ukuthola ukudla.“Kuze kube umntwana uyaphuma bese umama kuyima ekwazi ukuthola isibonelelo sesondlo. Sithi uma ukhulelwe kumele ukwazi ukuqala uthole isibonelelo sesondlo ukuze ukwazi ukuzinakekela nomntwana wakho,\" kusho uPappas.Selokhu kusabalele ingxenye yesiqephu sale nkulumo abantu bahlukene phakathi, babodwa abazwakalisa ukuyithakasela nokubona engathi izokwehlisa umthwalo kwabesifazane.Abanye bakhala ngokuthi kungandisa isibalo sabakhulelwa bengasebenzi ngenxa yokuthembela kulokhu. "
    },
    {
        "content": "OMELE iDA embangweni wesikhundla sikandunankulu waKwaZulu-Natal, uMnuz Chris Pappas, uthembisa ukuqala isibonelelo sabafuna imisebenzi uma benqoba ukhetho esifundazweni.UPappas uthe bafuna ukunika intsha imali yokugibela ukuze kube lula uma iyofuna imisebenzi.Ukusho lokhu ngesikhathi ethula umqulu wezethembiso zokhetho weDA KwaZulu-Natal, eVerulam, ngoMgqibelo.Ukwethulwa komqulu waKwaZulu-Natal kulandela ukwethulwa komqulu weDA kazwelonke owethulwa ngenyanga eyedlule.UPappas uthe abantu abaningi bagcina belahla ithawula ekufuneni imisebenzi ngenxa yokweswela imali yokugibela.“Kunzima ukuba ngumuntu ofuna umsebenzi. Kufanele ube nemali yokugibela ekubeni ungaholi ndawo. Ingakho sizoqhamuka nesibonelelo ukuze abantu abasha bezokwazi ukuyofuna imisebenzi.”UPappas uthembise ukusungula amathuba emisebenzi angu-300 000 uma enikwa ithuba lokuphatha.Uthe lokhu uzokwenza ngokutshala imali kwingqalasizinda nakwezomnotho.“Uma ngikhuluma ngamathuba emisebenzi, angikhulumi ngamatoho lawa i-ANC ehlezi iwathembisa ohlelweni lwemisebenzi yomphakathi. Ngicela ningizwe kahle, akukho okubi ngemisebenzi yomphakathi kodwa iqiniso ukuthi iyimisebenzi yesikhashana. Imisebenzi yomphakathi ayisona isisombululo sokuqeda indlala. Uma ngikhuluma ngokudalwa kwamathuba emisebenzi, ngisho imisebenzi lapho abantu bezoqashwa khona ngokugcwele.”UPappas uthe ngeke abalahle labo abaneminyaka engaphezu kuka-35.“Abaneminyaka engaphezu kuka-35 basele dengwane, abanikwa amathuba emisebenzi. Uma ngikhethwa njengondunankulu, ngizoqhamuka nezinhlelo zokuthuthukisa abantu abaneminyaka engu-35.”UPappas uthe ukucishwa kukagesi kuphazamisa imizamo yokudala amathuba emisebenzi.“Ngizokwandisa umthamo kagesi esinawo ngokuthenga ugesi ezinkampanini ezizimele, sisebenzise nezinye izinhlobo zikagesi. Indaba yokuthembela kwi-Eskom ikhona okusilimazayo. Uma kunikwa abanye abantu ithuba lokuthi basihlinzeke ngogesi, kuzokwenza ukuthi sibe nogesi omningi, namanani kagesi azokwehla.”UPappas ukhale ngezinga eliphezulu lobugebengu KwaZulu-Natal.Uthe bafuna kusungulwe uphiko lwamaphoyisa aKwaZulu-Natal.“Ngizolwela ukuthi kusungulwe uphiko lwamaphoyisa KwaZulu-Natal. Lolu phiko ngifuna luhlinzekwe ngezinsiza, amaphoyisa aqeqeshwe futhi kungabi khona ukugxambukela kosopolitiki ezindabeni ezithinta amaphoyisa. Angeke sithembele kungqongqoshe wamaphoyisa ukuthi uzokulwa nobugebengu ekubeni ezihlalele ePitoli. Sifuna amaphoyisa azokwazi izinkinga esibhekene nazo emiphakathini yethu.”"
    },
    {
        "content": "UNGQONGQOSHE wezeMpilo kuleli uDkt Joe Phaahla uthe zingu-2000 izidumbu eziduve emakhazeni kahulumeni ezingaziwa ukuthi ezobani. UPhaahla usho lokhu ephendula imibuzo yamalungu e-DA ePhalamende.Uthe zisemakhazeni ehlukene ezweni lonke futhi zihlala zihanjiswa cishe zonke izinsuku zigcine zibe ningi.Izidumbu okukhulunywa ngazo kusuke kuyilezo ezitholwe zilahliwe noma zidindilizile kungaziwa ukuthi kwenzekeni. Kuvele ukuthi inkinga idalwa wukuthi abantu abafiki ukuzocinga izidumbu zihlonzwe bese beyozingcwaba, zigcina zibhadla isikhathi eside.Uthe isifundazwe iKwaZulu-Natal ihamba phambili ngezidumbu ezingu-1 336 ezingaziwa, ilandelwe yiLimpopo ngezingu-283, iNorth West ilele isithathu ngezingu-266. IMpumalanga yona inezidumbu ezingu-82 okuyisibalo esilinganayo nesaseFree State, kugcine iNorthern Cape ngezingu-51.Akazikhiphanga izibalo ngezinye izifundazwe. UPhaahla uthe umgomo wabo wokusebenza uthi kufanele isidumbu uma sifika sibekwe eshalofini lamakhaza izinsuku eziyisikhombisa, emuva kwalokho bese kwenziwa uhlelo lokusingcwaba.Uthe uma singcwatshwa ngokohlelo lukahulumeni, kushuthwa isithombe kuthathwe amaloba eminwe namasampula olibofuzo. Kukhalwe nangesikhala sokubeka izidumbu uma zilokhu zinqwabelana emakhazeni kahulumeni."
    },
    {
        "content": "AMALUNGU eMK athi uzikhiphile kuwo umdidiyeli wamabutho akwaMandlakazi, uMnuz Nkosikhona ‘Phakel ‘umthakathi’ Ndabandaba, amsola ngokugxibha umholi wawo, uJacob Zuma.Amalungu eMK axwayise uNdabandaba ngokuthi udumo lwakhe luzoshabalala ngokushesha uma ezifaka kwipolitiki, ameluleka ngokuthi agxile ekushayeni induku.UNdabandaba uzithintele ulaka lwabeMK emva kokufaka inkulumo ethathwe ngokuthi ugxeka uZuma kuyo.Kule nkulumo ayifake ezinkundleni zokuxhumana, uNdabandaba ukhale ngobaba angazange ambize ngegama, athe wayedlala ngeSilo esesabuza, uGoodwill Zwelithini kaBhekuzulu.Inkulumo kaNdabandaba ibihambisana nesithombe esinomsunguli weMK, uMnuz Jabulani Khumalo, noZuma, uZuma ukekeleziwe kelesi thombe.UNdabandaba ubhale ukuthi lo baba amshoyo akakaze abenzele lutho abantu baKwaZulu-Natal, wathi akakaze abuthande ubukhosi bukaZulu.“Uxhaphaze uMdlokombane kwaze kwaba sekugcineni,bnamanje ufukuzela nalamakhosazana angaphethe muntu sibe sazi kahle ukuthi ulikhomanisi, wabulala abantu bakwaZulu ezama ukuzikhombisa eMaXhoseni ukuthi unamandla. Ngenxa yakhe kunemindeni eyafelwa abantu abantu (395) ngezibhelu evulele amasela ukuthi ayotapa amabhenke, nina nathatha ama stay soft anizange nibone ukuthi kwakuqondwa amabhenke ukuze ezokwazi ukuvula iqembu.”Le nkulumo idine amalungu eMK atshele uNdabandaba ukuthi aphume ezintweni ezithinta ipolitiki.Abaningi bakhombise ukubungabaza ubunsizwa bukaNdabandaba, bamtshela ukuthi uyinsizwa ngakubo.UNdabandaba uqale ukudonsa amehlo ngesikhathi exabana nowayengumsakazi woKhozi FM, uNgizwe Mchunu, ngesikhathi kunenkonzo yokutshala undunankulu kaZulu ongumsunguli we-IFP, inkosi Mangosuthu Buthelezi.UNdabandaba wazwakala etshela uMchunu ukuthi akamnqeni, wathi engamshaya ebelethe umuntu emhlane.Ethintwa yiSolezwe, uNdabandaba uthe akazange alibize igama likaZuma enkulumweni yakhe.UNdabandaba uthe inkulumo yakhe ibiqonde ukukhuthaza abantu ukuthi bangawashiyi amaqembu abo.“Abantu abafunde ukwethembeka emaqenjini abo. Akungabe kusafike iqembu elisha, wena usuyagxuma. Uma kukhona into umuntu afuna ukuyilungisa akayilungise khona engaphakathi eqenjini lakhe, kube ithina esibonayo ukuthi badlala ngaye eqenjini lakhe.”UNdabandaba uthe akanendaba nabantu abamthukayo ezinkundleni zokuxhumana, wathi iningi labo bazifihlile.“Labantu abasongayo ngingathi nje mina ngiyobona ngabo.”Okhulumela iMK KwaZulu-Natal, uMnuz Ndaba Gcwabaza, uthe kubadumazile ukuthi umuntu onesikhundla esiphezulu kangaka akhulume budedengu ngale ndlela.“Ukhombisa ukuthi ukhokhelwe abantu abamhlophe ukuba akhulume kabi ngeMK noZuma. Lento ayishilo ayehli kahle kuthina.”UGcwabaza uthe inkulumo kaNdabandaba ikhombisa ukungabahloniphi abantu abadinwa ukugwetshwa kukaZuma ngaphandle kokuthi ayeziphendulela enkantolo."
    },
    {
        "content": "SEKUPHELE isonto kuphazamiseke ukufunda nokufundisa ezikoleni ezimbili zaseNdlondlweni eMandeni, kulandela umbhikisho womphakathi.Kuthiwa kusuka ngoLwesihlanu olwedlule, izikole iGcwalamoya Primary neTshana Secondary zavalwa wumphakathi odinwe wukuthi ukhishelwe izintambo zikagesi.Ngokusho komthombo, lokhu kuqale ngesikhathi kucisha ugesi endaweni, emva kokuqhuma kwe-transformer.“Uthe uma ufika u-Eskom wathola ukuthi umphakathi uxhume izinyokanyoka. Uvele wangena umuzi nomuzi waxebula zonke izinyokanyoka, kwasala kumnyama,” kusho umthombo.Uthe lesi senzo siwucasulile umphakathi wakhetha ukuthi ubhikishe endaweni.Uqhube wathi umphakathi uthe usuka wabe uthatha imbhikisho wawo wawuyisa ezikoleni.“Bavale amasango azo zombili lezi zikole ezakhelene, kwacaca ukuthi ngeke kuqhubeke ukufunda nokufundisa. Kumanje izingane nothisha bahleli emakhaya, akucaci ukuthi kuzobuyelwa nini,” kusho umthombo.Kuthintwa uSihlalo wesiSungu elisawula isiKole iTshana High, igama lakhe elingatholakalanga, ukuqinisekisile ukuthi sekuphele isonto kungafundwa.“Bekukhona isimo somphakathi obufuna izimfuno zawo kwagcina sekuphazamiseke izikole. Bavele bavala amasango azo zombili izikole, ngaleyo ndlela kwaphazamiseka ukufunda,” kusho usihlalo.Uthe izikole ziphenduke izisulu zokungabi bikho kukagesi endaweni.Uthe noma engenaso isiqiniseko kodwa banethemba lokuthi kungase kuqalwe ukufunda ngoMsombuluko.Kuthintwa ikhansela, uMnuz Simphiwe “Tshebe” Mdunge uthe udaba bayalwazi kodwa wezwakalisa ukungenami ngendlela i-Eskom esingatha ngalo udaba.Uthe indaba iqale ukonakala maphakathi noJuni, kuqhuma itranformer ephakela izikole ezithintekayo nomphakathi onemizi elinganiselwa ku-300.Uthe bazamile ukuyilungisa abe-Eskom i-transformer kodwa yaphinde yaqhuma ngasekupheleni kukaJuni.“Kusuka lapho ke kumnyama, akukalungiswa,” kusho uMdunge.Uthe ngeke ame gelekeqe ngelithi abantu bazixhumela izinyokanyoka, wathi inkinga iqale ngokwanda kwemizi endaweni, okuthi uma umuntu efika, acele abazomfakela ugesi, bathi uma sebemfakele kucace ukuthi i-transformer isiyasindwa ayisenawo amandla okuthwala isibalo esengeziwe semizi edonsa kuyo.UMnyango wezeMfundo KwaZulu-Natal awutholakalanga ukuze uphawule ngalolu daba, kwaze kwashaya isikhathi sokushicilela."
    },
    {
        "content": "KUZOPHENYWA ngebhilidi lamaphoyisa elathengwa ngo-R695 million eseliphenduke umhume wabaphangi emva kokuchithwa kukaR250 million kuzanywa ukulilungisa.UNgqongqoshe woMnyango wezeMisebenzi yoMphakathi, uMnuz Dean Macpherson, usejube uphenyo ngebhilidi lamaphoyisa iTelkom Towers, esePitoli.Leli bhilidi lathengwa ngo-2016. Ngo-2017 kwavalwa izingxenye eziningi zesakhiwo emva kokuthi kutholakale ukuthi akuphephile. Kwabe sekuqala imizamo yokulungisa ibhilidi. Muva nje uMnyango weziSebenzi usanda kuyalela ukuthi livalwe ibhilidi ngenxa yokuthi aliphephile. Ngesikhathi uMacpherson eyohlola ibhilidi, utshelwe ukuthi seliphenduke umhume wabaphangi.Uphinde watshelwa ukuthi izigebengu zintshontshe impahla ebikuleli bhilidi, enye yacekelwa phansi.UMacpherson uthe akwamukelekile ukuthi ibhilidi elathengwa ngemali eshisiwe liphenduke umhume wabaphangi ngale ndlela.“Uhulumeni uyivumela kanjani into enje ukuba yenzeke? Kuyamangaza ukuthi kule minyaka eyisishiyagalombili leli bhilidi belingasetshenziswa ngokugcwele, laze laphenduka umhume wabaphangi.”UMacpherson uthe ufuna kuphenywe ukuthi sasikhona yini isidingo sokuthi uhulumeni athenge leli bhilidi kwasekuqaleni.“Ngifuna ukwazi ukuthi yini eyadala ukuthi umnyango uthenge leli bhilidi, nokuthi ayikho yini enye indlela umnyango owawungenza ngayo. Asikwazi ukulahlekelwa izigidi zamaRandi sizama ukulungisa ibhilidi ngenxa nje yokwehluleka kwezikhulu zomnyango ukuhlela.”Uphenyo luzokwenziwa yinkampani ezimele, luzophothulwa ezinyangeni ezimbili.Uphenyo luzobheka ukuthi ayikho yini indlela yokuthi izinkampani ezathola amathenda okulungisa ibhilidi zihlanziswe imali ezayithola.“Kuzophenywa ukuthi yiluphi uhlelo olwalandelwayo ngesikhathi kuqokwa izinkampani ezanikwa umsebenzi wokulungisa ibhilidi, kuphenywe nokuthi lezi nkampani zaziwulungele yini umsebenzi. Uphenyo luzositshela ukuthi ayikho yini indlela yokuthi izinkampani ezahluleka ukwenza umsebenzi ziphoqwe ukuthi zibuyise imali.”UMacpherson uthe uphenyo luzophinde lubatshele nokuthi azikho yini izinyathelo okufanele zithathelwe izikhulu zomnyango ezibandakanyeka ekuthengweni kwebhilidi.“Sifuna ukuthi uphenyo lusitshele ukuthi yini okufanele yenziwe ngaleli bhilidi njengoba isimo sesinje.”UMacpherson uthe umnyango kufanele wenze isiqiniseko sokuthi imali yomphakathi ayimoshwa.“Kufanele senze isiqiniseko sokuthi zonke izakhiwo ezithengwe ngezimali zomphakathi ziyasetshenziswa, siphinde senze isiqiniseko sokuthi siyazivikela, zingaphenduki imihume yabaphangi. Isimo sezimali sibi, ngakho asikwazi ukumosha izigidi zamaRandi ezintweni ebesingakwazi ukuzigwema.”"
    },
    {
        "content": "INHLANGANO elawula ukusebenza kwemigwaqo, i-Road Traffic Management Corporation (RTMC), isiqalile ukuphenya ngengozi edlule nemiphefumulo yabayishumi kuN1 eMakhado, eLimpopo, ngoLwesibili ebusuku.Le ngozi yenzeke ngo-23h50 ebusuku lapho umshayeli webhasi, okuthiwa ubeshesha, ehlulekile ukwehlisa isivinini kundingiliza laginqika ibhasi lalala ngohlangothi.Kuthiwa leli bhasi belisuka eZimbabwe lilayishe abantu bokufika bodwa libheke eGoli kanti kunezinsolo zokuthi umshayeli ubemusha emsebenzini nendlela engayazi kahle.AbeRTMC badlulise amazwi enduduzo emindenini yabashonile, baveza ukuthi kuyaphenywa ngembangela yale ngozi enyantisa igazi."
    },
    {
        "content": "UHULUMENI ugunyaze ukuba kuphenywe kabusha ngembangela yokukhothama kweNkosi u-Albert Luthuli eyayingumengameli we-ANC nokusocongwa kukaMnuz Griffiths Mxenge owayeyisishoshovu sikaKhongolose.Kuzophenywa nangembangela yokubulawa kowayengumholi womphakathi uMnuz Booi Mantyi.Lokhu kugunyazwe uNgqongqoshe wezobuLungiswa nokuHlunyeleliswa kweziMilo uMnuz Ronald Lamola.ULamola ubethole isicelo esivela ophikweni lezokushushisa, iNational Prosecuting Authority (NPA).ULuthuli, owahlabana ngendondo iNobel Peace Prize, wadlula emhlabeni ngoJulayi 21, 1967. Ngokwemibiko eqoshwe phansi, imbangela yokukhothama kwakhe kwaba wukushayiswa isitimela ngasesiteshini iGledhow.Okhulumela lomnyango uMnuz Chrispin Phiri, esitatimendeni uthe ngo-1967 uhulumeni wobandlululo wenza uphenyo eNkantolo yeMantshi yaseStanger eyathola ukuthi uLuthuli wafahlaka ugebhezi nobuchopho.UPhiri uthe inkantolo ngaleso sikhathi yathi abukho ubufakazi obabukhomba ukuthi kube nonyawo lwemfene ekukhothameni kukaLuthuli.“Kube nombiko owethulelwe iNPA oveze ukuthi uphenyo lwango-1967, lwashiya ngaphandle ubufakazi obubalulekile.“Lobufakazi bezobuchwepheshe buveza ukuthi iNkosi Luthuli yayingeke ishayiswe isitimela siyibulale,” kusho uPhiri.Uthe kungenxa yalobu bufakazi nobethulelwa kwiKhomishini yamaQiniso obenze uLamola wemukela isicelo seNPA, wavuma nokuthi kuphenywe kabusha.Kulindeleke ukuthi uLamola acele uMengameli wamaJaji KwaZulu-Natal ukuba avule uphenyo ngokukhothama kukaLuthuli.Isidumbu sikaMxenge, satholakala enkundleni yezemidlalo eMlaza ngoNovemba 20,1981sinamanxeba angu-45.Kuvela ukuthi uphenyo lwango-1983, lukahulumeni wobandlululo ngembangela yokufa kwakhe, lwahluleka ukuthola ababulali bakaMxenge.Kuthiwa uMantyi wabulawa emuva kwengxabano namaphoyisa ngesikhathi sobandlululo ngo-1985 eNorthern Cape.Uphenyo lwango-1985 olwenziwa e-De Aar ngembangela yokufa kukaMantyi, lwaveza ukuthi akukho muntu okumele abekwe icala ngokufa kwakhe.UPhiri uthe ubufakazi obusha bukhomba ukuthi kunomuntu owazibonela ngamehlo isigameko ongazange afakaze ekuqaleni."
    },
    {
        "content": "IMantshi icele ukuzwa ngommangalelwa ukuthi ufuna lihlehle isikhathi esingakanani icala lokubulala athweswe lona elenzeka ehostela laKwaMashuUMnuz Sbongiseni Njabulo Khanyile uvele eNkantolo yeMantshi yaseNtuzuma ngoLwesithathu.Uthweswe icala lokubulala uMnuz Sizwe Petros Zungu okuthiwa waqale wamchapha ngenhlamba embiza ngempimpi yamaphoyisa ngaphambi kokuthi amdubule ambulale ngoNovemba 21, 2021.UZungu ucele inkantolo ukuthi imnikeze isikhathi esingamasonto amabili ukuze intombi yakhe iye esibhedlela ilande ubufakazi bokuthi wayephukile yena ngesikhathi kwenzeka isigameko.UZungu uthe akukwazi ukuthi wayengahlohla isibhamu, adubule abulale umuntu ekubeni wayekade egodle ingalo, efake ukhonkolo.UMbuso usola uZungu nayekade ehamba nabo ukuthi bathelekela umufi nayehleli nabo endaweni ekhanda izimoto ehostela baqale babatalabha. Umndeni kamufi uthi amanga aluhlaza okushiwo uZungu ngomfowabo. Bathe ngelanga lesigameko uZungu wayephile saka futhi wayengumgulukudu owaziwayo ukuthi uhlukumeza abantu ehostela.IMantshi uRavi Pillay iqale ngokubuza uKhoza ukuthi isikhathi esingakanani asidingayo ukuze athole amaphepha? Ibe isilihlehlisela u-Agasti 14 icala yathi iyathemba ukuthi konke kuyobe sekumi ngomumo. UPillay ubefuna kuphothulwe konke ngecala ngoLwesithathu. "
    },
    {
        "content": "Uphiko lwentsha ye-ANC esifundeni iJosiah Gumede lusola iPhini leMeya kaMasipala Ukhahlamba, uNkk Nothile Tshabalala, ngokuqasha amalungu omndeni walo kumasipala.Esitatimendeni esithunyelelwe abezindaba esinegama likanobhala wesifunda uMnuz Sphelele Masuku nelomkhulumeli uMnuz Lindokuhle Maphalala, i-ANCYL ithe isikhathele wuTshabalala, oyilungu le-ANC, ngenxa yezizathu ezehlukene.“I-ANCYL isebenzise izinhlaka ezifanele izama ukugxeka ngokwakhayo iphini lemeya kusuka ehhovisi likasotswebhu kuya kwi-ANC uqobo. Kusobala ukuthi iphini lemeya livimba ukuthi i-ANC ithuthukise intsha ikakhulukazi ekudaleni amathuba omsebenzi,” kusho isitatimende.Lolu phiko luthe uTshabalala uma eqasha uyenzelela njengoba muva nje kuqashwe umfowabo njengomqaphi wakhe nodadewabo usekhushulelwe kaningi ezikhundleni.Luthe kumele i-ANC ingenele ngokushesha.UNkk Tshabalala uthe yena njengekhansela akaqashi kodwa kuqasha imenenja kamasipala. Uthe kungamanga aluhlaza ukuthi uqasha izihlobo zakhe.“Yinto ongakwazi ukuyiphenya leyo. Umuntu uma eqashwe kwamasipala ungamfihla kanjani? Ngisho noma ngabe bengiyimenenja kamasipala bengingeke ngiqashe i-ANC Youth League kodwa bengizoqasha umphakathi. Asivotelwanga yi-ANC Youth League kodwa sivotelwe wumphakathi,” kusho uTshabalala.Uthe umasipala uphethwe ngokubambisana yizinhlangano ezehlukene ngakho uma kunokuphambene akwenzayo kusho ukuthi “imeya nosomlomo bayizithumuthumu zami”.“Sisemkhandlwini olawulwa ngokubambisana, akekho ongenza okuphambene. Umkhandlu wethu uhlale uthola umbiko womcwaningi mabhuku ongenagcobho, amabhuku awaphekwa. Izingane (ANCYL) zinomkhankaso wazo nje eziwuphushayo,” kusho uTshabalala."
    },
    {
        "content": "SIZOLALELWA namhlanje isicelo esiphuthumayo sikaSomlomo wePhalamende osahlabe ikhefu uNkk Nosiviwe Mapisa-Nqakula, sokuvimba ukuboshwa kwakhe.Lesi sicelo sizolalelwa eNkantolo eNkulu eTshwane, njengoba efuna ukuthi uphiko lwezokuShushisa  lungambophi ngezinsolo zenkohlakalo.Okhulumela uphiko, u-Advocate Mthunzi Mhaga, ukuqinisekisile ukuthi isicelo sizolalelwa namhlanje wathi bazosiphikisa.Uthe bakholwa wukuthi asinasisekelo futhi ngeke siphumelele.Usho lokhu nje umengameli wezwe ne-ANC uCyril Ramaphosa, uthe bazoyeka umthetho usebenze kulolu daba.URamaphosa obekhuluma ngempelasonto ngesikhathi ehambele eGqeberha, uthe akunikwe ithuba abezomthetho benze umsebenzi wabo.“USomlomo uhlabe ikhefu futhi ushilo ukuthi uyahambisana nophenyo. Kuyaziwa ukuthi uma kufike ezingeni elithile, imigomo yenhlangano izobe isilandelwa.” Usho lokhu nje, uNobhala we-ANC uMnuz Fikile Mbalula, uthe le nhlangano ngeke ivikele muntu othinteka emacaleni afuze lawa.“Uma ethinteka, uzobhekana nomthetho. Imigomo ye-ANC icacile ukuthi uyashenxa ezintweni ozenzayo. USomlomo uxhumane nami ngalolu daba. Abaholi be-ANC bazohlangana ngoMsombuluko (namhlanje) babhunge ngalo.” USomlomo usolwa ngokuthola intshontsho likaR2.3 million komunye wosomabhizinisi owayenza umsebenzi eMnyangweni wezokuVikela, ngesikhathi esanguNgqongqoshe kulo mnyango.Kwenzeka lokhu nje iPhini likaSomlomo, uMnuz Lechesa Tsenoli, yilona eseliyibamba likaSomlomo njengoba kusaqhubeka uphenyo.Isitatimende esikhishwe yiPhalamende siveze ukuthi imigomo icacile ukuthi kumele kubambe ibamba uma uSomlomo ehlabe ikhefu. “UTsenoli uzokwengamela yonke imisebenzi kaSomlomo njengoba ehlabe ikhefu eliyisipesheli. Imisebenzi yePhalamende iyaqhubeka ayimile, njengoba kulindeleke ukuthi iPhini likamengameli uMnuz Paul Mashatile, liphendule imibuzo ePhalamende kuleli sonto,” kusho isitatimende.Abanye abaholi bamaqembu sebefune ukwazi ukuthi ngabe kuvumelekile yini ukuthi athathe ikhefu eliyisipesheli.Isitatimende sikucacisile lokhu ngokuthi kuba nesiphakamiso esifakwa ePhalamende sokuthatha ikhefu  uma kungukuthi uSomlomo uphuthwa ukuhlala kwePhalamende amahlandla angu-15 kulandelana.“IPhalamende lihlalelwe ukuthi lihlale izikhawu ezintathu njengoba lizoguqa ngenxa yokuthi kuzoba nokhetho lukazwelonke ngoMeyi 29. Ngakho ngeke sibekhona isidingo sokuthi kube nalesi siphakamiso.” "
    },
    {
        "content": "UMBIKO wodokotela ovela esibhedlela saseMgungundlovu sabanokukhubazeka ngokwengqondo, i-Fort Napier, uveza ukuthi isebenza kahle ingqondo kaMnuz Thabo Ntokozo Nzimande (31) obhekene necala lokushumpula ngocelemba ikhanda likaninakhulu wase eyaligenda njengebhola.UNzimande utokile eWestville njengoba esolwa ngokubulala uninakhulu, uNkk Betreace de Lange (80) esigamekweni esenzeka ePinetown ngoJuni 7, nonyaka.UNzimande ubekade evele kwithelevishini yasenkantolo kusetshenziswa ubuchwepheshe besimanje yena eseWestville. Icala belikade liqhubeka eNkantolo yeMantshi yasePinetown.Ngaphambilini, icala belihlehlisiwe ukuze inkantolo igcine ithole ukuhlinzekwa ngombiko ogcwele ovele e-Fort Napier.UDkt Shain noDkt Lugongolo kuvele ukuthi yibona ebebehlola ingqondo uNzimande.Izolo, umshushisi uNksz Nomcebo Xulu uveze ukuthi sewubuyile umbiko omayelana nokuhlolwa kwengqondo kaNzimande.Umbiko kuthiwa uveza ukuthi uNzimande uphila saka ekhanda futhi azikho izimpawu ezikhombisa ukuthi kukhona okumphazamisayo. Ugcizelela nokuthi uNzimande angakwazi ukumelana necala.Kuze kufinyelelwe kulesi sigaba sokuthi ahlolwe ingqondo nje uNzimande, yingoba ngaphambilini watshela inkantolo ukuthi akasakhumbuli ukuthi kwenzakalani ngosuku lwesigameko.Nombiko wokuqala kadokotela wase-RK Khan eChartswoth, uveze ukuthi uNzimande akakulungele ukuthi angabhekana necala ngokwesimo sakhe somqondo.Uveze nokuthi uNzimande une-bipolar (isifo sengqondo esenza ukushintshashintsha kwemizwa nendlela abhekana ngayo nempilo) futhi nesigameko akasasikhumbuli.UNzimande utshele imantshi uWendolyine Robinson ukuthi akakhumbuli lutho.Waveza nokuthi usumhlamukile umndeni wakoninalume abekade ehlala nawo egcekeni ngaphambilini.URobinson uthe ukuphuma kwalo mbiko kunikeza umhlahlandlela ogcwele wenqubekela phambili kuleli cala. “Yilo mbiko obubalulekile kakhulu kuleli cala. Kusuka manje sesizoqhubeka senze konke okumele sikwenze kuze kufinyelele esiphethweni secala,’’ usho kanje.Icala lihlehliselwe uSepthemba 10, njengoba kukhona uphenyo okuthiwa lusazoqhubeka mayelana necala."
    },
    {
        "content": "UBOSHWE enkantolo ngesikhathi ezovela ngelinye icala uBonginkosi Khanyile (34) wabekwa icala lokuphula umthetho ovimba ukuhlangana kwabantu ngaphandle kwemvume  nelokubopha itulo lokugovuza umphakathi ukuba uvuke udlambedlu.OKlebe okuyibo ababophe uKhanyile bathe ukuboshwa kukaKhanyile kusukela enkulumeni ayenze ngoMashi nonyaka eGoli.Kuthiwa inkulumo kaKhanyile yayiphambene nomthetho iRiotous Assemblies Act.Uboshwa nje uKhanyile uvele ungaphandle ngebheyili ka-R5 000 ngecala elithinta izibhelu zomtapo zangoJulayi 2021 abelivelele eNkantolo yeMantshi yaseThekwini ngoLwesihlanu.Okhulumela oKlebe kuzwelonke, uColonel Katlego Mogale, uthe inkulumo kaKhanyile yayihlose ukugovuza umphakathi ukuthi ubhikishe futhi ube nodlame uma iqembu lakhe lezepolitiki lingekho ohlwini layezovotelwa.“Lenkulumo yayinencazelo ethi izakhamuzi kumele zihlangane bese ziyatapa njengoba kwenzeka ngoJulayi 2021. Icala livulwe esiteshini samaphoyisa saseBrixton,” kusho uCol Mogale.Uthe uKhanyile uphinde wadedelwa ngebheyili uzobuyela enkantolo ngoSepthemba 23 nonyaka ngawo wonke amacala athweswe wona.Kuthiwa uKhanyile wathi ngeke lube khona ukhetho eNingizimu Afrika uma kususwa iqembu lakhe uMkhonto weSizwe Party nomholi walo uMnuz Jacob Zuma."
    },
    {
        "content": "UZIBONA ekhula endimeni yokusakaza ibhola uQhawe Hlengwa ofunda esikoleni samabanga aphezulu iLanga Secondary, KwaDabeka onxusa intsha  ukuthi iphumele obala ngamakhono enawo ukuze yesekwe.UHlengwa (19) waKwaDabeka, eThekwini ubesakaza bukhoma emqhudelwaneni wezikole, iThanduyise Khuboni 2nd Annual Schools Tournament, obuseChristianenburg Stadium, eClermont muva nje, nalapho eshiye izethameli zalo mqhudelwano zingawuvali umlomo zibabaza ubuchule bendlela asakaza ngayo.Ekhuluma neSolezwe uthe uthando lokusakaza ibhola yinto akhula nayo.“Uthando lokusakaza ibhola ngaluqala ngisemncane ngifunda uGrade 4 eMcopheleli Primary. Ngangingazi ukuthi abantu bazoyithanda le nto engiyenzayo ngoba nasekhaya bengihlale ngisakaza futhi bangincome,” kusho uHlengwa.Uthe ufuna ukukhula kule ndima njengoba ebukela kwezinye izinkakha ezisakaza ibhola.“Njengoba ngizophothula u-matric nje, isifiso sami ukuyifundela le ndima yokusakaza ibhola. Umuntu engibukela kuye nguReggie ‘Mapensela’ Ndlovu osakaza imidlalo ye-Priemier Soccer League,” usho kanje.UHlengwa uphinde waphonsa inselelo entsheni yamanje ukuthi iphumele obala ngamakhono enawo.“Kubalulekile ukuthi singathuli namakhono ethu esinawo ngoba kubalulekile ukuziveza ukuze uthole usizo. Kwesinye isikhathi uthola ukuthi umuntu omncane unalo ikhono kodwa akasakwazi ukuqhubeka aye nalo phambili ngenxa yokuthi akekho omesekayo,” ubeke kanje."
    },
    {
        "content": "SELOKHU kubheduke upokisi wezinkawu, iMpox ebuye yaziwe nge-Monkeypox edlange kakhulu kwabesilisa abathandana nobulili obufanayo,  kunombuzo wokuthi ngabe yisifo socansi yini.Uma kuyisifo socansi  kungani abezempilo bengaphumeli obala bathi yisifo socansi? Kunalokho balokhu bemile ekutheni noma ngubani angasithola uma esondelene nomuntu onaso.Ungoti wezifo ezithathelanayo eNyuvesi yaKwaZulu-Natal, uDkt Richard Lessells, uthe lesi sifo akusona esocansi kodwa indlela esitholakala ngayo yenza sibukeke sengathi esocansi. Emasontweni ayisithupha edlule sibhedukile sidlange kwabesilisa abathandana nabanye besilisa. Yize sivela ngalolu hlobo kodwa akusona isifo socansi. UDkt Lessells uthe lesi sifo sidala, wathi isigameko sokuqala seMpox ehaqe abantu sabikwa ngeminyaka yama -70s, eCentral Africa.Uthe kukholakala ukuthi lesi sifo okwakungesezilwane sadluliselwa kubantu yizilwane ezincelisayo ezincane  (small mammals) namagundane. Ngemuva kwakho sase siphenduka siba yigciwane elisuka komunye umuntu liye komunye uma bethintene. UDkt Lessells uthe ukuqubuka kwalesi sifo manje emhlabeni-jikelele naseNingizimu Afrika, okuqale ngo-2022, kudaleke ngokuthi onaleli gciwane athelele omunye, asisasuki ezilwaneni.\"I-Mpox  ne-Smallpox, isifo ebese siphelile ngenxa yokuthi abantu abaningi bayagoma. Yize i-Mpox ne-Smallpox zinezimpawu ezibonakala zifana kodwa zidalwa izinhlobo ezehlukene zamagciwane,\" kusho uLessells.Onalesi sifo uthe uba namabhamuza anamanzi noma izilonda.\"Uketshezi okungaba amanzi aphuma ezilondeni noma okusamafinyila uma kuhlangana ngesikhathi kuthintana isikhumba igciwane lidlulela kanjalo komunye,\"  kusho uLessells.UDkt Nevashan Govender wesikhungo esibhekelele izifo ezithathelanayo kuleli, iNational Institute for Communicable Diseases (NICD), uthe uma leli gciwane selingenile esigulini liyaziphindaphinda bese lidlulela ezindlaleni ezisentanyeni.Uqhube wathi eNingizimu Afrika, ukusuleleka kwenzeka ngemva kokuthintana  kwesikhumba, ikakhulukazi ngokuhlangana ngokocansi. Kuneminye imizila engase ibe khona yokudlulisela leli gciwane  kodwa yona akucatshangwa ukuthi igciwane lidlulele ngazo kulokhu kuqubuka kwakamuva.\"Ubufakazi besayensi buveza ukuthi abantu abanezifo ezingamahlalakhona basengcupheni yokuthi bagule kakhulu uma kwenzeka behaqwa yileli gciwane. Akubona abaneHIV engalawulwa kahle kuphela,\"  kusho uGovender.Uthe izimpawu zeMpox zihlanganisa izilonda ezinkulu bezisabalele emlonyeni, emehlweni nasezithweni zangasese, izifo ezibangelwa amagciwane ziba sesikhumbeni, egazini nasemaphashini.Umsunguli wephephandaba elibhala ezempilo, iBhekisisa Health Journalism, uNkk Mia Malan, ucashunwe kweminye imithombo yezindaba ethi iMpox ayitholakali emoyeni.“Leli gciwane ulithola kumabhamuza asesikhumbeni somuntu. Lawo mabhamuza anoketshezi. Lawo manzi anegciwane. Ngakho-ke, ukuze uthole i-Mpox, udinga ukuthintana nalawo mabhamuza,\" kusho uNkk Malan. “ENingizimu Afrika, iSmallpox ibigonyelwa kwaze kwaba u-1980.  Uma uneminyaka engu-45  kuya phezulu maningi amathuba okuthi ungawugomela upokisi. Lowo mgomo ukuvikela ngo-85%, mancane amathuba okuthi uhaqwe iMpox,\" kucacisa uNkk Malan.UMnyango wezeMpilo uthe abahaqekile amadoda aneminyaka ephakathi kuka-23 no-43.Isikhungo esibhekelele imingcele kuleli, iBorder Management Authority (BMA), sesiqale uhlelo lokuthi kuqashwe ukusabalala kwaleli gciwane ngokuthi kuhlolwe izinga lokushisa emzimbeni kubo bonke abangena kuleli.  Lolu hlelo luqale kuleli sonto.Umnyango uthenge umshanguzo iTecovirimat, owaziwa nangokuthi i-TPOXX noma i-ST-246 engatholakali kuleli ukuze isetshenziswe ezigulini ezibambeke kakhulu. Kunokukhathazeka ukuthi imishanguzo ethengiwe ayenele kodwa okhulumela uMnyango wezeMpilo kuleli, uMnuz Foster Mohale uthe: “U-1% wabantu abahaqekayo ngesonto abadinga ukwelashwa ngalo mshanguzo masonto onke, umnyango usazoyithenga eminye imithi.”"
    },
    {
        "content": "SIDALE uqhekeko kumalungu enhlangano yothisha abangaqashiwe, i-KZN United Unemployed Educators, isenzo soMnyango wezeMfundo esifundazweni sokuqasha ngasese abanye babaholi bayo okuthiwa bathole izincwadi ezibakhomba ezikoleni ezithile, ngesonto eledlule.Abanye bakholwa ukuthi lokhu kuphambene nesimemezelo esenziwe nguMphathiswa eMnyangweni, uMnuz Sipho Hlomuka, ngokushintshwa kohlelo lokuqasha othisha. Isimemezelo besithi zonke izikhala zikhangiswe ngendlela esobala evumela noma wubani afake isicelo, okuhlukile  kobekwenzeka phambili njengoba bekudingeka kutonyulwe kuphela amagama aku-database yomnyango. Umnyango ubuveze ukuthi lokhu ukwenza ngenhloso yokulwa nenkohlakalo ekuqashweni kothisha njengoba bekunezikhalo eziningi ngohlelo oludala, namalungu ale nhlangano abelugxeka kakhulu. Lungesinye sezikhalo esenze aqoka ukuyoqhinqa emahhovisi omnyango, eMgungundlovu kusuka ngenyanga edlule.Nakuba kunjalo, Isolezwe lithole ukuthi iningi labebesekhaleni lempi kule nhlangano, yibona abathole izincwadi zokuqashwa ezibakhomba ezikoleni ezehlukene, ngaphandle kwesikhangiso esifakiwe.UMnuz Mfanelo Mncube ongomunye wabaholi bale nhlangano, uthe abanye ozakwabo abamukele lezi zincwadi, bebethenjwe kakhulu ngamalungu.“Sonke lesi sikhathi besilwela ukuthi kuphele inkohlakalo ekuqashweni kothisha. Kuyadumaza ukuthi ozakwethu ebisilwa nabo, bona futhi baqashwa ngendlela efanayo. Siyabahalalisela ngomsebenzi kodwa okwenzekile kushiya imibuzo kumalungu ukuthi akusiyona yini imizamo yokusivala imilomo? Kungabe izikhala zisazoqhubeka zikhangiswe na njengoba silindele ukuthi umnyango wenze njalo kusukela ngoLwesine (namuhla)?” usho kanje.Uthe okubuhlungu ukuthi abathole izincwadi zokuqashwa abahlale beqhinqe eMgungundlovu, kanti basekwa ngeminikelo yenqwaba yamalungu asuke engakwazi ukuphumelela ngenxa yezizathu ezehlukene eziphoqayo, enikela ngemali ukuthi bakwazi ukudla nokukhokhela nendlu yesonto abalala kuyo.Omunye wamalungu ongathandanga ukudalulwa, uthe bebekhokha imali esuka ku- R20 umuntu eyedwa ukuqinisekisa ukuthi ababamele eMgungundlovu abahlupheki, kanti emva kokuvela kwalezi zindaba, abanye sebenqume ukungayifaki imali ngoba bakholelwa ukuthi sebedayisiwe.UMnuz Ndumiso Mngwengwe owuSihlalo wale nhlangano, uqinisekise ukuthi ungomunye wabamukele incwadi yokuqashwa kwakhe.“Ebesikulwela sesikutholile. Besifuna ukuthi izikhala zikhangiswe ngendlela esobala okuyinto ezokwenziwa kusuka ngoLwesine. Uhlelo lokukhangisa luqala ngoLwesine, ngakho thina sisaqashwe ngohlelo lakudala lokufakwa kwemininingwane kwi-database,” usho kanje.Ukuphikile ukuthi ukuqashwa kwabo yimizamo yokuvalwa imilomo, wathi basazoqhubeka noma sebeqashiwe ukulwela ukuthi iningi lothisha abahleli emakhaya baqasheke. Uthe okwenzekile, yikhona kanye abavumelene ngakho nomnyango ikakhulukazi bona abebeqhinqe eMgungundlovu, bedele amakhaza ukulwela amalungelo othisha abahleli emakhaya.Okhulumela uMnyango wezeMfundo KwaZulu-Natal, uMnuz Muzi Mahlambi, ethunyelelwa imibuzo ngalolu daba, uthe sekukaningi bezwa ngezinsolo zokuqashwa kothisha, kodwa uma sekumele kutholakale ubufakazi akwenzeki. Nakuba kunjalo, uMngwengwe ekhuluma neSolezwe  uzivumele yena ukuthi ubengowokugcina ukwamukela incwadi yokuqashwa kwakhe, waveza ukuthi akusibona kuphela abaholi benhlangano abaqashiwe, kodwa kukhona nabanye bakwezinye izindawo."
    },
    {
        "content": "UMENGAMELI Cyril Ramaphosa ubhalele umholi we-DA uMnuz John Steenhuisen, incwadi eshubile mayelana nezikhundla zongqongqoshe ezifunwa yi-DA.URamaphosa encwadini esabalele ezinkundleni zokuxhumana, utshele uSteenhuisen ukuthi udumele ngendlela leli qembu elenza ngayo izinto njengoba kuqhubeka izingxoxo zokwakha uhulumeni wobumbano.Ukusho lokhu kulandela izincwadi ezilokhu ziputshuke njalo ze-DA iveza izikhundla ezifunayo kuhulumeni.Encwadini kaRamaposa yangoLwesibili, utshele uSteenhuisen ukuthi uyaqhubeka nezingxoxo zokubumba lo hulumeni namanye amaqembu asayine isivumelwano sokusebenzisana.Uthe udaba lokubumba uhulumeni luseqhulwini njengoba efuna ukuluphothula kuleli sonto.“Ngizimisele ukuphothula izingxoxo nokubonisana ngeyokwakha lo hulumeni kuleli sonto. Ngisavulelekile ukuthi ngibe nengxoxo nawe,” kusho uRamaphosa kuSteenhuisen.Ngale mpelasonto i-ANC izohlangana nezinhlaka zayo okubalwa namadlelandawonye ukuzozazisa ngebanga eselihanjiwe kulezi zingxoxo.Ngemuva kwale mihlangano kulindeleke ukuthi amemezele iKhabhinethi entsha njengoba abantu bakuleli belinde ngabomvu lesi simemezelo.Iyaqonga ingcindezi yokuthi uRamaphosa amemezele le Khabhinethi njengoba bengekho ongqongqoshe namaphini abo, kuwuyena ophethe izintambo.Encwadini kaSteenhuisen kuRamaphosa ngoMsombuluko, iveza ukuthi uphakamise ukwabela leli qembu ongqongqoshe eminyangweni okubalwa oweMfundo eyisiSekelo, owezaseKhaya, owezemiSebenzi yoMphakathi neNgqalasizinda, owezokuXhumana, owezamaHlathi, ukuDoba nezeMvelo kanjalo nowezoHwebo nokuNcintisana.Uveze nokuthi uzokwabela leli qembu izikhundla zamaphini ongqongqoshe eMnyangweni weziMali, owezaMandla noGesi nowamaBhizinisi amancane.USteenhuisen uphakamise ukuthi kwengezwe izikhundla ezimbili zongqongqoshe kuphinde kwengezwe ezamaphini ongqongqoshe. Lokhu kusho ukuthi i-DA ifuna izikhundla zongqongqoshe abayisishiyagalombili, besuka kwabayisithupha. "
    },
    {
        "content": "BEBEHLEKA baze baqhephuke uMengameli Cyril Ramaphosa, noNgqongqoshe wezobuCiko, amaSiko nezeMidlalo, uMnuz Gayton McKenzie, ngesikhathi beqhosha ngokusebenza kukahulumeni wokubambisana ophethe izwe.Labaholi bathe uhulumeni wokubambisana awuyi ndawo, uMcKenzie uze wathi ngeke avume ukuhlonyekiswa yilabo abathi akashiye uhulumeni wokubambisana.Bakusho lokhu ngesikhathi bekhuluma emcimbini wokwamukelwa kwamathambo ezishoshovu zomzabalazo ezangcwatshelwa emazweni angomakhelwane iZambia neZimbabwe.Umcimbi wokwamukelwa kwamathambo alezi zishoshovu ezingu-42 ubuseFreedom Park, ngoLwesihlanu.URamaphosa noMcKenzie bangabaholi bamaqembu ayingxenye yohulumeni wokubambisana, i-ANC nePatriotic Alliance.Bekuqhilika izihlathi kula baholi ngesikhathi bekhuluma ngokusebenzisana kwabo.UMcKenzie uthe ngeke abalalele labo abamhlohlayo, abathi akashiye uhulumeni wokubambisana.“Bayangihlomekisa laba, bafuna ngixoshwe. Abazi ukuthi kumnandi kanjani lapha kuhulumeni wokubambisana. Labo abangeyona ingxenye yohulumeni wokubambisana bayaphuthelwa. Wonke amaqembu amenywa ukuba abe yingxenye yohulumeni wokubambisana, anqaba. Abathule-ke labo abanqabayo.”NgeSonto kuphela izinsuku ezingu-100 kwasungulwa uhulumeni wokubambisana.URamaphosa uthe bonke ongqongqoshe bakubeke eceleni ukuthi baqhamuka emaqenjini ezepolitiki ahlukene.“Ubani obengacabanga ukuthi ungqongqoshe ongelona ilungu le-ANC (uMcKenzie) angaqhubeka nomsebenzi owaqalwa ungqongqoshe we-ANC? Miningi iminyango ebambe iqhaza emcimbini wanamhlanje. Le minyango iholwa ongqongqoshe abaqhamuka emaqenjini ehlukene. Lokhu kukhombisa ukuthi sonke sifuna into eyodwa, ukusebenzela abantu,” kusho uRamaphosa.Phakathi kwabaholi okubuyiswe amathambo abo, kubalwa lowo owayengunobhala jikelele we-ANC, uMnuz Duma Nokwe, nezinye ezishoshovu ezifana noMnuz Bafana Nsele, Jackson Khuzwayo noVincent Khumalo.URamaphosa uthe asazolandwa amathambo amanye amaqhawe omzabalazo.“Abantu baseNingizimu Afrika kufanele bazi ukuthi angobani la maqhawe alwela inkululeko. La maqhawe anikela ngezimpilo zawo. Amagama abo azoqoshwa emlandweni lapha eFreedom Park khona singeke sibakhohlwe.”"
    },
    {
        "content": "UMENGAMELI Cyril Ramaphosa ukhale ngobunzima nezinkinga abhekane nazo ehlandleni lakhe lokuqala lokuphatha izwe.URamaphosa uthe uchithe isikhathi esiningi elungisa izinkinga kule minyaka emihlanu yokuqala ephethe izwe.Lokhu ukusho ngesikhathi ekhuluma nosomabhizinisi, eGoli.URamaphosa uthe ezinye zezinkinga ezehle ngesikhathi kuphethe yena azikaze zibonwe kule lizwe.“Kule minyaka emihlanu sithwale kanzima, silungisa izinkinga esizificile nezinkinga ezisehlele. Sichithe isikhathi esiningi silungisa, sakha kabusha.”URamaphosa ubale izibhelu zokuzitapela zango-2021, izikhukhula, nokulawulwa koMbuso yidlanzana njengezinye zezinselelo abhekane nazo.URamaphosa uthe izibhelu ezaziKwaZulu-Natal nasezingxenyeni zaseGauteng zakhinyabeza umnotho.Kwashona abantu abangu-354 kulezo zibhelu ezaqubuka emva kokuboshwa kowayengumengameli, uJacob Zuma, owaboshelwa icala lokudelela umyalelo weNkantolo yoMthethosisekelo.URamaphosa uthe izibhelu zaveza ngokusobala ubuthaka bezinhlaka zokuvikela kuleli.“Kwacaca ukuthi izinhlaka zokuphepha nezinhloli zibuthaka, nokwenza ukuthi umonakalo ube mkhulu.”URamaphosa uthe kubathathe isikhathi eside ukuthi balungise umonakalo owadalwa izibhelu.Uthe kuthe besaxakwe umthelela wezibhelu, kwahlasela izikhukhula, ezaba mandla kakhulu, eThekwini.Kwashona abantu abangu-495 KwaZulu-Natal ngesikhathi kuhlasela izikhukhula.“Ukuhlasela kwezikhukhula kwacekela phansi ingqalasizinda emqoka, nokwaphazamisa ukuhanjiswa kwezidingo.”URamaphosa uthe ngesikhathi engena ehhovisi ubhekane nomthwalo wokuqeda ukulawulwa koMbuso yidlanzana.“Sithe uma sifika sakwazi ukuyiqeda nya le nto yokulawulwa koMbuso yidlanzana. Bonke labo ababebambe iqhaza ekulawulweni koMbuso yidlanzana, sebabaleka bazephula. Siyazi ke kodwa ukuthi bakhona ababesebenzisana nabo abasasele.”URamaphosa uthe kuningi abakwenzayo ukulwa nenkohlakalo, athe kukona kukhona nokunikezwa kwezinhlangano eziphenyayo amandla athe xaxa, nokusungula ezinye izinhlaka ezilwa nenkohlakalo.URamaphosa uthe inkohlakalo ayiqali manje njengoba sekuphethe i-ANC.“Uhulumeni wobandlululo nawo wawukhohlakele. Into eyayikhona ukuthi abezindaba babengabiki ngokukhululeka ngesikhathi kusaphethe uhulumeni wobandlululo. Ingakho wawungeke uzwe kukhulunywa ngenkohlakalo.“Uma abantu bekhuluma ngenkohlakalo, bakhuluma sengathi inkohlakalo lena inkinga ekhungethe uhulumeni kuphela. Iqiniso ukuthi inkohlakalo idla lubi nasezinkampanini ezizimele.”"
    },
    {
        "content": "UMENGAMELI we-ANC, uMnuz Cyril Ramaphosa ubize ngezimaku amalungu eMK azame ukufaka unyawo lwedada emkhankasweni wakhe wokhetho.URamaphosa uwatshele ezinhlamvini zamehlo amalungu eMK azame ukumphazamisa ukuthi ayizimaku ezikhonkotha ubala.Lokhu kwenzeke ngesikhathi uRamaphosa ekhankasa enxanxatheleni yezitolo iHammarsdale Junction, ngeSonto.Kuthe uRamaphosa esakhuluma namalungu e-ANC, kwaqhamuka iqeqebana labantu abebefake izikibha ze-MK, bacula izingoma ezibhinqa uRamaphosa ne-ANC.URamaphosa ube esefanisa amalungu eMK nezinja ezikhonkotha ubala.\"Abanye bafana nama-blackie. Niyayazi inja encane ehlezi ikhonkotha, ingazi ukuthi ikhonkothani? Nampa abanye bayakhonkotha (esho ekhomba amalungu eMK). Bonke nje bayizinja ezikhonkotha ubala.\"Ube esekhuza isiqubulo esithi niyabesaba na, washo ekhomba amalungu eMK.Amalungu eMK anqabile ukukhuluma nabezindaba. Kume yonke into ngesikhathi uRamaphosa efika enxanxatheleni yezitolo.Kube ububhudubhudu abantu befuna ukuzibonela uRamaphosa, namalungu e-ANC abengazibekile phansi, ecula izingoma ezeseka uRamaphosa.Iningi labasebenzi basezitolo livele lashiya imisebenzi, layodushana nabebefuna ukubona uRamaphosa.URamaphosa uzulazule kancane enxanxatheleni yezitolo, ehamba ebingelela abantu, wabe esekhuluma namalungu e-ANC avele athi mbo ngesikhathi efika.Utshele amalungu e-ANC ukuthi inhlangano yabo izomangaza abaningi okhethweni oluzayo.\"I-ANC inkunzi ezokhonya lapha. Laba abazitshela ukuthi i-ANC isiyehlile, bazomangala.“Bazobona ukuthi yibona asebehlile. Yithi esizonqoba lapha KwaZulu-Natal futhi yithi esizonqoba eNingizimu Afrika yonke,\" esho.URamaphosa uqale umkhankaso wakhe wayizolo KwaNgcolosi, lapho ebe nomhlangano womphakathi.Kulomhlangano uRamaphosa ubabize ngezimpumputhe labo abathi i-ANC ayizange yenze lutho kuleminyaka engu-30 eyedlule.\"Bakhona abahamba bethi abayiboni into eyenziwe i-ANC. Sithi kulabantu bayizimpumputhe, ababoni futhi abezwa. Kuleminyaka engu-30 ziningi izinto ezenziwe i-ANC,\"kusho uRamaphosa.Uchithe labo abathi ugesi awucishwa ngenxa yokuthi kuza ukhetho.Uthe i-ANC ingalunqoba ukhetho noma ngabe kunenkinga yokucishwa kukagesi.\"Ukunqoba kwethu ukhetho akuncikile ekutheni ugesi awucishwa. Ukhetho sizoluwina noma ngabe ugesi uyacishwa ngoba abantu bayayithemba i-ANC.“Ugesi awucishwa ngoba siyayilungisa inkinga kagesi. Nalapha eThekwini siyayilungisa. Wonke ama-transformer ashile, sifaka amasha,\" eqhuba.Utshele abantu ukuthi bangavumi ukukhohliswa ngamaqembu amancane enza izethembiso angeke azigcine.\"Abakaze benze lutho kodwa bahamba bethi, 'nywe nywe nywe', bathi bazodala amathuba emisebenzi. Thina sithi votelani abantu abazi ukwenza umsebenzi,\" kugcizelela uRamaphosa.Uphothule umkhankaso wakhe wayizolo KwaMashu kanti owaKwaZulu-Natal uwuqale eNanda ngoLwesihlanu.NgoMgqibelo ukhankase KwaXimba, ezindaweni eziseduze nePinetown naKwaDukuza.Namhlanje kulindeleke aqhubeke nomkhankaso wakhe KwaZulu-Natal.Umbango wokuhola lesifundazwe ushisa phansi njengoba kukhona ababona i-ANC izophuma emandleni. "
    },
    {
        "content": "UKUKHULELWA kwabafundi, inkemane ebhekene neminye imindeni, udlame emiphakathini ngezinye zezinto ezenza abafundi balaxaze isikole bengakafiki ebangeni, lika-matric.Lokhu kudalulwe nguMengameli wezwe uMnuz Cyril Ramaphosa, okhale ngesihlava sabafundi abalaxa isikole.URamaphosa obekhuluma engqungqutheleni ehlelwe nguMnyango weMfundo eyisiSekelo esongwa kusasa eGoli, uthe kumele kwenziwe okuthile ngokushesha ngale nkinga.“Iyakhathaza eyokuthi abafundi abaningi abasuke beqale isikole bagcina bengasiqedanga, bashiya phansi ukufunda. Ziningi izinto ezidala izinkinga okungaba ukukhulelwa kwabafundi, udlame emiphakathini, abanye kudingeka bagade ogogo babo kanti kokunye yinkinga yendlala,” kuchaza uMongameli wezwe.Uqhube wathi kuningi osekwenziwe ngumnyango ukuzama ukugcina abafundi besezikoleni.“Okunye kwakho ngukuthi kunohlelo lokudla ezikoleni okuhlomula abafundi abangu-9 million nsuku zonke. Ezikoleni eziningi, cishe u-80% wazo akukhokhwa nhlobo imali yokufunda. Abafundi banikwa izincwadi zokufunda mahhala ezikoleni. Kwabadonsa kanzima kukhona isibonelelo sabantwana ukuze kungabikhona abantu abazobhuqwa yindlala,” kuqhuba uRamaphosa. Ukhale ngezinga eliphezulu labantu abasha abagcina bebhuquza emakhaya bengenzi lutho.Kwenzeka lokhu nje, uNgqongqoshe weMfundo ePhakeme nokuQeqesha uDkt Blade Nzimande, ukhale ngokuthi bambalwa abafundi abafinyelela emanyuvesi kulabo abasuke beqale uGrade 1. UNzimande obekhuluma izolo emhlanganweni nabaqashi eKapa, uveze ukuthi kubafundi abangu-100, abaqala uGrade 1, bayisithupha kuphela abaya emanyuvesi.“Umkhakha wasemanyuvesi mkhulu kakhulu kodwa bayisithupha kuphela abafundi abaya khona uma beqeda u-matric. Sizibuza ukuthi u-94 walaba bafundi bayaphi? Abanye bafeyila u-matric, abanye balaxaza isikole bengaqedanga. Esifuna ukukushintsha siwuhulumeni wuhlelo lwezemfundo ngoba ezweni elifana neGermany, u-30% wabaqede isikole baya emanyuvesi, enye ingxenye iya emabhizinisini amancane,” kuchaza uNzimande. Uqhube wathi uhlangana nenqwaba yabaqashi lapho ehamba khona abakhala ngokuthi kukhiqizwa izitshudeni ezingadingwa ngumnotho.“Angikwazi ukuthi ngingungqongqoshe ngikhiqize izitshudeni ezidingwa ngumnotho uma kungukuthi abaqashi abavuli amathuba okuqeqesha abasuke bephothule iziqu zabo. Kumele iphele le nkinga yentsha ebhuquza emakhaya, engasebenzi,” kuqhuba uNzimande.USihlalo weNational Education Collaboration Trust uMnuz Sizwe Nxasana, ekhuluma engqungqutheleni yezemfundo, uveze ukuthi kuningi okusamele kwenziwe ukunxenxa abafundi ukuthi benze i-maths.Ukhale ngokuthi bancane abafundi abathatha lesi sifundo wathi bambalwa abenza kahle kusona. Uveze nokuthi kubafundi ababhale lesi sifundo kwa-matric nyakenye, u-6% kuphela wabo abasiphase ngo-60% kuya phezulu."
    },
    {
        "content": "UPHIKO oluphenya amacala akhethekile iSIU luveza ukuthi luthole igunya lokuphenya ukuphathwa budedengu kwekhomishana yezamaFilimu KwaZulu-Natal.UMengameli uCyril Ramaphosa usayine isiMemezelo R.4539 ngomhla ka-22 kuMashi 2024 esigunyaza i-SIU ukuthi iphenye izinsolo zokungaphathi ngendlela iKhomishana Yezamafilimu KwaZulu-Natal (KZNFC) nokubuyisa impahla noma imali elahlekile yombuso noma yayo ikhomishini.Lokhu kugunyaza iSIU ukuba iphenye ngezinkampani ezisebenzisana nekhomishini, izinkontileka ezenziwe ngokubambisana nazo ukuze  zitshale izimali nasekuthuthukisweni kokusetshenziswa kweKZN Studios.I-SIU izophinde iphenye nanoma yiziphi izindleko ezingagunyaziwe, ezingekho emthethweni, noma ezingenanzuzo nezimoshayo ezenziwe yikhomishini noma wumbuso.“Uphenyo luzohlanganisa ukungaziphathi kahle kwezikhulu noma abasebenzi bekhomishini, abahlinzeki abasebenzayo noma abahlinzeki bezinsizakalo nanoma yimuphi omunye umuntu noma inhlangano okwenzeka phakathi kuka-1 Julayi 2017 no-22 Mashi 2024,” kusho iSIU ngesitatimende."
    },
    {
        "content": "UMENGAMELI uCyril Ramaphosa ukhale ngokudlebeleka komholi we-EFF, uMnuz Julius Malema, uma kunezinkulumompikiswano ePhalamende.URamaphosa ukhale ngokuthi uMalema uvele ahlasele isiqu somuntu uma kukhulunywa ePhalamende, ayeke ukukhuluma ngezinto ezithinta abantu okusuke kuxoxwa ngazo.Ukusho lokhu ngesikhathi ekhuluma ePhalamende, lapho ebephendula izinto ezashiwo amaqembu ezepolitiki ngesikhathi kunenkulumompikiswano, ngoLwesihlanu.Ngesikhathi uMalema ekhuluma kwinkulumompikiswano, wagxeka isinqumo se-ANC sokubambisana ne-DA.UMalema wasola uRamaphosa ngokuthengisa ngabantu abamnyama, wathi vele nangesikhathi sobandlululo wayesolwa ngokuba impimpi.Eziphendulela, uRamaphosa uthe uMalema usadinga ukufundiswa ipolitiki.“Uchithe isikhathi esiningi lapha uhlasela mina siqu sami, esikhundleni sokukhuluma ngezinto ezizoyisa izwe phambili. Mina nawe kusafanele sihlale phansi sikhulume ngepolitiki. Kusafanele ke ngikufundise ipolitiki. Ngibona sengathi ipolitiki iyakudida. “Kufanele uma usukuma lapha, ukhulume izinto ezizoyisa abantu phambili. Nginesiqiniseko sokuthi emva kokuhlala nawe phansi, uyobuya ipolitiki usuyiqonda kangcono. Uyothi uma usuthola ithuba lokukhuluma lapha, bese ukhuluma into ephilayo.”URamaphosa uthe izinto eziningi uMalema akhuluma ngazo ezazenzeka ngesikhathi kuliwa nobandlululo, uyaziphambanisa, wamyalela ukuba abuze kubaholi be-ANC abadala uma kukhona izinto ezazenzeka ngesikhathi kuliwa nobandlululo afuna ukuzazi.“Into engizibuza yona ukuthi wena wawukuphi ngesikhathi kwenzeka lezi zinto okhuluma ngazo?”URamaphosa uthe bekungekhona okokuqala uMalema emhlasela ePhalamende, wathi ngomunye unyaka uMalema wathuka ubaba wakhe khona ePhalamende.“Uyazi mina ukuthi ngakhuluma nogogo wakho. Mina angisoze ngama la, ngathuka ugogo wakho ngoba ngiyamhlonipha, futhi nawe ngiyakuhlonipha. Le nto ngiyisho ngoba ngifuna wazi ukuthi kufanele sihloniphane.”URamaphosa uncome ukubambisana kwamaqembu aphethe uhulumeni wobumbano ngesikhathi kunenkulumompikiswano.“Amaqembu abusa ngokubambisana akhombisa ukuthi azimisele kangakanani ukubona uhulumeni uya phambili. Amaqembu akhombisa ukuthi azimisele ukubeka eceleni ukungaboni ngaso linye, abeke phambili izidingo zezwe. Akukho okuzovimba uhulumeni wokubambisana. Lo hulumeni uzophumelela noma kukhona abasishwabulelayo.”URamaphosa uthe amaqembu abusa ngokubambisana azoxoxa ngemithetho angavumelani ngayo.Kule mithetho kukhona umshwalense wezempilo nemthetho wezeMfundo.“Sizokwazi ukuthola isisombululo kulokho esingavumelani ngakho. Uhulumeni uzosebenza kahle.”"
    },
    {
        "content": "UGXILE KwaZulu-Natal umkhankaso kaMengameli we-ANC uCyril Ramaphosa kule mpelasonto njengoba seziya emajikeni ngokhetho.Kumatasa ezweni kulungiselelwa ukhetho lukazwelonke oluzoba ngoMeyi 29 olubhekwe ngamehlo abomvu.I-ANC ihlasela ngabo bonke abaholi bayo, ibachitha izwe lonke izama ukuncenga abantu ukuthi bayibuyisele emandleni.Leli qembu selimemezele ukuthi uRamaphosa uzoba KwaZulu- Natal aqhube umkhankaso wehlangano wokucela amavoti kubantu. NgoLwesihlanu uRamaphosa ubeseMavundla Square khona, eGreytown esifundeni se-ANC Inkosi Bhambatha, wadlulela enkundleni yezemidlalo yendawo iLakhis.Ntambama ngalolo suku uRamaphosa wedlulele enkundleni yezemidlalo e-Ashdown eMgungundlovu esifundeni iMoses Mabhida.Uvale ngeSADTU abonane nayo ngoLwesihlanu ntambama e-ICC, eThekwini.NgoMgqibelo kulindeleke ukuthi uRamaphosa avukele edolobheni eThekwini akhulume nabantu ekuseni.Ngosuku olufanayo uzodlulela eSundumbili Plaza eMandeni esifundeni sayo iGeneral Gizenga Mpanza.Uzodlulela ehholo lendawo iSibusisiwe emini bese ebuya eqonde eChatsworth, eThekwini ntambama.NgeSonto kulindeleke ukuthi ayokotha Inkosi uBhekamanganga Shozi esigodlweni sayo eMangangeni entshonalanga yeTheku  bese edlulela eSiphingo.Isifundazwe iKwaZulu-Natal silokhu siyinyama emaqenjini ezepolitiki asina ededelana kusona.Ngaphandle kukaRamaphosa ofike e-KZN, kuke kwabonakala owayeyiphini likaMengameli uMnuz David Mabuza eseMnambithi ehamba enxenxa abavoti.Kuke kwanyathela nowayenguMengameli uMnuz uThabo Mbeki naye ohambele izindawo ezahlukene esifundazweni.Kulindeleke ukuthi i-ANC iqhubeke ihlasele ngabanye abaholi esifundazweni inxenxe abavoti.I-ANC imile ekutheni izonqoba ukhetho ngengcaca nakuba abaningi bethi ingase ikhale ngaphansi, bese idinga amanye amaqembu ezobambisana nawo."
    },
    {
        "content": "UMENGAMELI wezwe uMnuz Cyril Ramaphosa, uncome iqhaza elabanjwa yiSilo sasoSuthu, uDinuzulu kaCetshwayo, ngesikhathi kuliwa nengcindezelo.URamaphosa uthe uMamonga walwela wonke umuntu waseNingizimu Afrika, ngesikhathi kulwelwa inkululeko.Ukusho lokhu ngesikhathi ekhuluma enkonzweni yokukhumbula uDinuzulu, ebikwaCeza ngoMgqibelo.“Yize iSilo uDinuzulu wayelwa elapha KwaZulu-Natal, wayelwela wonke umuntu. Wasilwela sonke singabantu baseNingizimu Afrika. Ngalesikhathi zonke izizwe zathatha izikhali, zalwa nabamhlophe. Yingakho uma sikhumbula iSilo uDinuzulu sikhumbula namanye amakhosi alwa nokugcindezelwa kwabantu abamnyama.”URamaphosa uthe uMamonga waziqhatha nolaka lwabamhlophe ngesikhathi elwa nengcindezelo njengoba wagcina edingiselwa esiqhingini iSt Helena, iminyaka eyisikhombisa.ISilo uMisuzulu Sinqobile kaZwelithini sibonge uhulumeni waKwaZulu-Natal ngokuhlela umcimbi wokukhumbula uMamonga.Umcimbi ubuhanjelwe ngabaholi bezepolitiki abaqavile, okubalwa kubo ababengondunankulu baKwaZulu-Natal, uMnuz Sibusiso Ndebele, noDkt Zweli Mkhize, nomengameli we-IFP, uMnuz Velenkosini Hlabisa."
    },
    {
        "content": "UMENGAMELI, uMnuz Cyril Ramaphosa, okungakacaci namanje ukuthi uzolimemezela nini iKhabhinethi, ukhuza umbango wezikhundla kumaqembu ayingxenye yohulumeni wokubambisana.Kukholaka ukuthi umbango wezikhundla yiwo omise ukumenyezelwa kweKhabhinethi.Uhulumeni wokubambisa wakhiwe amaqembu ayishumi.URamaphosa uthe amaqembu akufanele ajoyine uhulumeni wokubambisana ngoba nakhu ejahe izikhundla.Ukusho lokhu encwadini yakhe ayibhekise kubantu bakuleli.\"Akufanele sivumele umbango wezikhundla ukuba ubeke engcupheni ukusebenza kuhulumeni wokubambisana. Akufanele sibeke phambili umbango wezikhundla, kufanele sibeke phambili izidingo zabantu.\"URamaphosa uthe abantu bakuleli babheke lukhulu kuhulumeni wokubambisana.\"Abantu bakubeka kwacaca ngesikhathi bevota ukuthi bafuna sibeke eceleni ukwehlukana kwethu, sisebenze ndawonye. Ngoba maningi amaqembu avumelana ngokuthi kube nohulumeni wokubambisana, ngiyathemba ukuthi sizokwazi ukubeka eceleni ukwehlukana.\"URamaphosa ofungiswe ngeledlule, bekulindelwe ukuthi iKhabhinethi yakhe ayimemezele ngempelasonto.Umholi wePatriotic Alliance (PA), uMnuz Gayton Mckenzie, uphumele obala waveza ukuthi izingxoxo zibanjezelwe umbango wezikhundla.I-PA ingelinye lamaqembu ayingxenye yohulumeni wokubambisana.Le nhlangano yakubeka kwacaca ukuthi ifuna ukunikwa uMnyango wezaseKhaya nowamaPhoyisa.UMckenzie ubhale kwi-X, ukuthi basaqhubeka nokuphikisana ngokwabiwa kwezikhundla.\"Akufanele siqambe amanga, sonke njengoba singene kuhulumeni wokubambisana sifuna izikhundla. Alikho iqembu lezepolitiki elingazifuni izikhundla.\"USotswebhu weDA ePhalamende oyingxenye yezingxoxo, uNksz Siviwe Gwarube, uthe izingxoxo zokubusa ngokubambisana azilula, wacela abantu ukuthi babekezele.“Ngonyaka owedlule, ePhalamende ngenze isiphakamiso sokuthi kululwe isikhathi esibekiwe sokuthi kuqokwe abaholi emva kokhetho, sibe izinsuku ezingu-30 esikhundleni sezinsuku ezingu-14. Lokhu ngangikwenza ngoba ngiyazi ukuthi izingxoxo zokubusa ngokubambisana azilula.”Umhlaziyi wezepolitiki, uMnuz Sandile Swana, uthe i-ANC neDA bahlulekile ukulungiselela kusenesikhathi izingxoxo zokubusa ngokubambisana.Ekhuluma nabeNewsroom Afrika, uSwana uthe la maqembu kufanele engabe kade aqala ukuzilungiselela ngoba kuyiwe okhethweni kubonakala ukuthi i-ANC angeke inqobe ngamalengiso. “Ngasekuqaleni konyaka bese kubona nengane encane ukuthi i-ANC izothola ngaphansi kuka-50%. I-ANC neDA bebekubona lokhu kodwa abazange bazilungiselele. Ingakho ke sekuthatha isikhathi eside.”Imibiko iveza ukuthi i-DA ifuna ukunikwa izikhundla eziyishumi kwiKhabhinethi kaRamaphosa.USwana uthe i-DA ayinalo ilungelo lokufuna inqwaba engaka yezikhundla."
    },
    {
        "content": "UMENGAMELI Cyril Ramaphosa useqoke uNgqongqoshe ehhovisi likamengameli obhekele ukuhlela, nokuqapha ukusebenza kukahulumeni, uNksz Maropene Ramokgopa, njengozobamba izintambo emnyangweni wezeMidlalo, uBuciko namaSiko.Uqoke uNksz Ramokgopa emva kokusula kobengungqongqoshe walo mnyango uMnuz Zizi Kodwa, njengoba ebhekene necala lenkohlakalo.UKodwa uhoxe nasekubeni yilungu lekomiti lesigungu esiphezulu se-ANC, nokuba yilungu lekomiti elibhekele ukusebenza kwansuku zonke kwale nhlangano.URamaphosa uthe uNksz Ramokgopa, uzobamba izintambo kuze kutholakale ozovala isikhala sikaKodwa.“Umengameli ukwamukele ukusula kukaKodwa, wambonga ngomsebenzi awenzele isizwe. Usebenzele isizwe esayiPhini likaNgqongqoshe emnyangweni wezokuPhepha kwezwe kusuka ngo-2019 kwaya ku-2023. Kusuka ngoMashi 2023, ube esengena emnyangweni wezobuCiko,” kusho ihhovisi likaRamaphosa.Kwenzeka lokhu nje kulindeleke ukuthi kungene iKhabhinethi entsha emva kokhetho lwangeledlule.Kulolu khetho alikho iqembu elidle umhlanganiso elingabumba uhulumeni ngalodwana.URamaphosa uphakamise ukuthi kube nohulumeni wobumbano ozohlanganisa wonke amaqembu ezepolitiki."
    },
    {
        "content": "UMENGAMELI we-ANC, uCyril Ramaphosa, usakubabaza namanje ukugqemeka kwe-ANC udume lwengozi KwaZulu-Natal, ngesikhathi kunokhetho lwangoMeyi nonyana.URamaphosa ukufanise nokuhlangabezana nezimbila zithutha okwehlela i-ANC KwaZulu-Natal.Ukusho lokhu ngesikhathi eseMgungundlovu, lapho ebezohlangana khona nezinhlaka zeqembu.URamaphosa uqale wahlangana nobuholi be-ANC esifundeni iMoses Mabhida, wahlangana nabaholi be-ANC abajutshwe komasipala, wabe esegcina ngokuhlangana nabaholi abaqhamuka emagatsheni.Kule mihlangano bekubukwa imiphumela yokhetho.I-ANC ayizange yenze kahle KwaZulu-Natal njengoba yasuka ekubeni yiqembu eliphethe ngokuzimela, yaba iqembu lesithathu ngobukhulu.URamaphosa uthe imiphumela yokhetho olwedlule ibadumazile.“Amavoti esiwatholile ehle kakhulu, ikakhulukazi lapha KwaZulu-Natal.”Abaholi be-ANC kuzwelonke bebephume kuzo zonke izinkalo zesifundazwe, behambe bekhuluma namalungu enhlangano.USihlalo we-ANC, uMnuz Gwede Mantashe, ubesesifundeni iJosiah Gumede, iPhini likaNobhala, uNkk Nomvula Mokonyane, belisesifundeni iMusa Dladla, uMgcinimafa Jikelele, uDkt Gwen Ramokgopa, yena ubesesifundeni i-General Gizenga Mpanza.URamaphosa uthe inhloso yale mihlangano ukuqinisa izinhlaka zeqembu.“Sifuna ukuzinikeza kahle isikhathi, sibuke ukuthi ikuphi esingazange sikwenze kahle ngesikhathi kunokhetho. Lena iyona ndlela esizokwazi ukuqinisa ngayo amagatsha e-ANC futhi ezokwenza ukuthi sikwazi ukwakha kabusha i-ANC.”Okhulumela i-ANC, uMnuz Zuko Godlimpi, uphinde waphebeza amahlebezi okuthi kunezinhlelo zokuhlakaza ubuholi be-ANC KwaZulu-Natal.UGodlimpi uthe isigungu esiphezulu kwi-ANC asikaze sithathe isinqumo sokuthi kuhlakazwe ubuholi be-ANC KwaZulu-Natal.Amahlebezi okuhlakazwa kobuholi besifundazwe awaqali manje, ngesikhathi kubhekwe okhethweni kwakunamahlebezi okuthi ubuholi buzohlakazwa.Aphinde aqala phansi amahlebezi emva kokumenyezelwa kwemiphumela yokhetho.“Njengoba silapha sizolalela abaholi bamagatsha. Asikwazi nje ukuvele sivuke ekuseni, bese sithi sihlakaza ubuholi besifundazwe. Sekungaba ke abaholi bamagatsha abangakhuluma leyo nto uma kuwukuthi iyona nto abayibona ifanelwe ukwenzeka.”UGodlimpi uthe basazohambela nezinye izifundazwe, abezokugcina lapha KwaZulu-Natal.Namhlanje ubuholi be-ANC kuzwelonke buzokuba nomhlangano nesigungu esiphezulu saKwaZulu-Natal.USihlalo we-ANC KwaZulu-Natal, uMnuz Siboniso Duma, uthe uhambo lobuholi lubalulekile ikakhulukazi njengoba sekusondele ukhetho lohulumeni basekhaya oluzokuba ngo-2026."
    },
    {
        "content": "NJENGOBA ziqhubeka izinguyazana zamaqembu ezepolitiki ngohulumeni wokubambisana ngenxa yokuthi alikho iqembu elidle umhlanganiso okhethweni, elingakwazi ukumisa uhulumeni ngalodwana, iKhabhinethi kaMengameli Cyril Ramaphosa izoqhubeka nokuphatha izwe kuze kufungiswe umengameli omusha.Le khabhinethi igunyazwe yisigaba sika-94 soMthethosisekelo esibalula ukuthi umengameli, iphini lakhe, ongqongqoshe namaphini ongqongqoshe baqhubeke nomsebenzi wabo kuze kube kufungiswa umengameli omusha ozobe esekhetha amafolosi akhe.Okhulumela iPhalamende uMnuz Moloto Mothapo, ukuqinisekisile lokhu wathi seziqalile izinhlelo zokuthi kulungiselelwe uhulumeni wehlandla lesikhombisa ozongena ezintanjeni selokhu kwatholakala intando yeningi.Uthe emazweni abusa ngentando yeningi iPhalamende lidlala indima ebalulekile yokushaya imithetho ezokwenza uhulumeni aphendule. Uveze ukuthi iPhalamende libunjwa amalungu angekho ngaphansi kuka-350 kuya kwawu-400.Kunezihlalo ezingu-400 ePhalamende, ezingu-200 ezomkhandlu weziFundazwe kuthi ezingu-200 ezeNational Assembly.“Uma sekumenyezelwe imiphumela yokhetho ezweni, kumele kuhlale iPhalamende ezinsukwini ezingu-14. Uhlu lwabaya ePhalamende lunikwa inhloko yamaJaji kuleli okuyiyona ebiza umhlangano wokuqala wokuhlalisa iPhalamende. Kulo mhlangano kufungiswa wonke amalungu amasha, bese kuphakanyiswa igama lomuntu ozoba ngusomlomo wePhalamende.”Uthe kuzobe sekuvotelwa igama likasomlomo, uma kungukuthi baningi abantu okuphakanyiswe amagama abo. “Uma esekhethiwe usomlomo, uzobe esengamela uhlelo lokukhethwa kwephini likasomlomo. Uhlelo lokukhetha umengameli lwenzeka ekugcineni emva kokuba sekukhethwe iphini likasomlomo. Lenganyelwa inhloko yamajaji. Kuphakanyiswa igama lozoba ngumengameli, uma emaningi amagama aphakanyisiwe, kuvotwe ngokuyimfihlo bese okhethiwe kwesikamengameli esula ekubeni yilungu lePhalamende. UMothapo uqhube wachaza ukuthi ezinsukwini ezinhlanu ekhethiwe umengameli kumele kubanjwe umcimbi wokumfungisa.“Lo mcimbi wenganyelwa yinhloko yamajaji. Umengameli okhona nethimba lakhe yilapho ke bezobe sebededa khona inkundla uma sekufungiswe umengameli omusha.”Uthe lokhu kwenziwa ukuze ezindlini zombuso kungahlali bungekho ubuholi obuphethe izwe. Ubalule ukuthi uma umengameli esengene ehhovisi, ube esekhetha iKhabhinethi yakhe.“Esebenzisana noSomlomo wePhalamende kanjalo noSihlalo weNdlu yoMkhandlu weziFundazwe, kube sekunqunywa usuku lokuvulwa kwePhalamende. Ukuvulwa kwePhalamende kuhambisana nenkulumo ebhekiswe esizweni.” Uthe kube sekucijwa amalungu amasha ngemigomo yePhalamende nangezinto azobe ezenza kule minyaka emihlanu.Uveze nokuthi maduzane bazokhipha uhlelo olugcwele oluzolandelwa ekubunjweni koMkhandlu weziFundazwe."
    },
    {
        "content": "UMENGAMELI wezwe, uCyril Ramaphosa, utuse uhulumeni wokubambisana ophethe iNingizimu Afrika ngesikhathi ekhuluma nabaholi bamazwe omhlaba.URamaphosa uthe uhulumeni wokubambisana ongene emva kokhetho lwangoMeyi, usuqalile ukusombulula izinkinga ezibhekene nezwe.Ukusho lokhu ngesikhathi ekhuluma emhlanganweni wenhlangano yezizwe i-UN General Assembly oqhubeka eNew York, eMelika.Kuleli sonto kuphela izinsuku ezingu-100 kwakhiwa uhulumeni wokubambisana.Bekungokokuqala ukuba uRamaphosa ahambele eMelika kusukela kwakhiwa uhulumeni wokubambisana.URamaphosa uthe isiqalile ukubonakala imisebenzi yohulumeni wokubambisana.“Isimo somnotho wethu sesingcono kakhulu kanti futhi nabatshalimali babuyelwe ithemba. Ikusasa lezwe libukeka liqhakazile. Uhulumeni wokubambisa uzosiyisa endaweni engcono, ezweni lesethembiso.”URamaphosa uthe ukwakhiwa kohulumeni wokubambisana kukhombisa ukukhula kwentando yeningi eNingizimu Afrika.“INingizimu Afrika yathola inkululeko eminyakeni engu-30 eyedlule. Namhlanje iNingizimu Afrika iyizwe elikhululekile. Sisanda kuba nokhetho lwesikhombisa ngaphansi kombuso wentando yeningi.“Imiphumela yokhetho lwakamumva iyona eyenze ukuthi sigcine siba nohulumeni wokubambisana. Uhulumeni wokubambisana wakhiwe amaqembu ayishumi afuna ukukhulisa umnotho, ukudala amathuba emisebenzi, nokuqeda indlala.”URamaphosa nabanye ongqongqoshe ilokhu batheleka eNew York ngeledlule lapho bexoxa khona nabaholi bamazwe omhlaba nabatshalimali.URamaphosa uphinde wesebenzisa enye yezinkulumo zakhe ukunxusa ukuba izwekazi i-Afrika limeleleke ngendlela emkhandlwini wezokuphepha kwi-UN.URamaphosa uthe akulungile ukuthi i-Afrika ingabi naso isihlalo emkhandlwini wezokuphepha.Uthe bakhathazekile ngezinxushunxushu eziqhubeka emazweni omhlaba, wabala impi ephakathi kwelaKwa-Israel neHamas.Sekuyophela unyaka kwaqubuka le mpi esidlule nemiphefumulo engaphezu kuka-40 000.URamaphosa uthe akwanele okwenziwe amazwe omhlaba ukuqeda le mpi.“Abantu basePalestine babhekene nodlame oluyisihluku esinzima. Sekuneminyaka abantu basePalestine becindezelwe yi-Israel. Thina njengeNingizimu Afrika siyazi ukuthi kunzima kanjani ukuphila ngaphansi kwengcindezelo. “Saphila ngaphansi kobandlulo. Sahlupheka kabi ngesikhathi kuphethe uhulumeni wobandlululo. Ingakho singeke sithule uma sibona kukhona abancindezelekile. Ingakho sifuna ukuthi kuqiniswe imithetho, kuthathelwe izinyathelo labo abenza okuphambene.”"
    },
    {
        "content": "UMENGAMELI Cyril Ramaphosa usekhiphe isexwayiso esishubile kosopolitiki nalabo abazama ukudala uqhekeko nodungunyane ezweni ukuthi izophunza imizamo yabo. URamaphosa ophefumule kanje ngoLwesithathu ngesikhathi egcotshwa eziNdlini zoMbuso ePitoli, uthe akuphele ukujikijelana ngamazwi kosopolitiki nokungabaza imiphumela yokhetho ngoba abantu bakhulumile.Uphinde waxwayisa nalabo abazama ukuthi abantu bajikelane bodwa ukuthi nabo ngeke baphumelele. Uveze ukuthi izwe libumbene futhi ungumengameli kawonke wonke.“Kumele siyichithe yonke imizamo yabahlela ukusikhipha endleleni esihlele ukuyihamba ngokuthi bafake ungabazane noma bafune sijikelane sodwa. Abafuna ukuma endleleni yethu ngokuthi bafake uqhekeko bagxeke nemiphumela yokhetho ngeke baphumelele,” kusho uRamaphosa.Noma engazange abadalule laba abazama ukudala uqhekeko nokungabaza imiphumela yokhetho kodwa kucacele noma ngubani ukuthi ubekhuluma ngeqembu uMkhonto weSizwe eliholwa owayengumengameli wezwe ne-ANC, uJacob Zuma.I-MK ingabaza imiphumela yokhetho kanti yaduba nokuya ePhalamende ngesikhathi kukhethwa uMengameli noSomlomo wePhalamende.Leli qembu lidube nokuhambela umcimbi wokugcotshwa kukaRamaphosa ihlandla lesibili. Liye naseNkantolo yezoKhetho lichitha imiphumela yokhetho.URamaphosa uthe abantu bakuleli bayakwazi abakufunayo.“Ngiwumengameli wawonke wonke, hhayi idlanzana. Abantu bakhulumile, sibazwile, senza lokhu abakufunayo. Alikho iqembu eliwine ngamalengiso okhethweni, yingakho abavoti bethe asisebenzisane ukubumba uhulumeni,” usho kanje.Uveze ukuthi babumbe uhulumeni ohlanganisa amaqembu ahlukene.“Sizoba nokhukhulelangoqo womhlangano ozohlanganisa zonke izinhlaka zomphakathi, amaqembu ahlukene ezepolitiki, abezenkolo ukuhlahla indlela ngekusasa lezwe. Kumele sisebenzisane ukulungisa izinselelo ezibhekene nezwe.” Uveze ukuthi bazosebenza nawo wonke amaqembu, ngeke bakhethe iphela emasini.“Izandla zivuliwe zokuthi sisebenze nawo wonke umuntu. Siyabanxenxa nabangakasondeli ukuthi beze ukuze sisebenzisane ukuyisa izwe phambili,” kusho yena.Ubalule ukuthi abantu bakhathele yinkohlakalo, izinga eliphezulu lobugebengu, ukulawulwa koMbuso yidlanzana, ukwebiwa kwemali yomphakathi kanti bazibekile izinto abafuna ukuthi zilungiswe ngokushesha ezweni. “Akubekwe abantu bakuleli phambili. Akukhuliswe umnotho, kwakhiwe amathuba emisebenzi, abantu baphephe siphinde sisebenzele abantu. Mina ngizimisele ukusebenzela umphakathi.” Uthe abantu bakuleli bayemukele imiphumela yokhetho. URamaphosa ufungiswe yinhloko yamaJaji kuleli, iJaji uRaymond Zondo, phambi kwezinkumbi zezicukuthwane, kuhlanganisa nomengameli bakwamanye amazwe. "
    },
    {
        "content": "USEYIHLONZE njengesimo esiphuthumayo esidinga ukulungiswa ngokushesha eyabahlalise lubhojozi osomabhizinisi nomphakathi ngoba befuna imali yokubavikela.Lo mkhuba cishe osusabalele ezweni lonke wenza abanye osomabhizinisi bagcine sebevala amabhizinisi abo ngoba uma bengakhokhi abanye bayabulawa noma bahlukunyezwe.UMengameli Cyril Ramaphosa, uthe bayibeke eqhulwini futhi iyabakhathaza kakhulu eyalobu bugebengu ngoba ikapakele nasezikhungweni zikahulumeni okubalwa nezikole. “Isimo esiphuthumayo eyokukhuculula lobu bugebengu ngoba kwezinye izindawo ihambisana nokuthumba abantu. Kunethimba eyisipesheli elijutshwe ukulwa nale nkinga. Le nto yaqala ngesikhathi sabantu abazibiza ngamaDelangokubona, ababefuna imisebenzi kuhulumeni.”Uthe sekuzoba nenombolo kazwelonke lapho kuzobikwa khona abafuna imali ngodli.Ukusho lokhu ephendula imibuzo eMkhandlwini weziFundazwe ePhalamende.Amalungu ePhalamende akhale ngokuthi abantu abaphephile athi kuze kuvalwe ngisho izikole ngenxa yalobu bugebengu.URamaphosa uveze ukuthi bavumelene nabaholi bamaqembu abambisene kuhulumeni ukuthi kube nethimba elizohlela izinto okumele zikhulunywe, zilungiswe.“Kuyohlale kukhona abantu abangaboni ngaso linye ngakho sivumelene nalaba baholi ukuthi kube naleli thimba. Yilona elizohlonza izinto okumele zixoxwe amaqembu ayingxenye kahulumeni wokubambisana.”Uthe izinkinga nokungaboni ngaso linye ziyohlale zikhona wathi kodwa akaboni ukuthi zingaze zifike ezingeni lokuthi kuhlukane inhloko nesixhanti.“Sizoxoxa uma kunezinkinga size sifike esivumelwaneni. Abantu bakuleli basibeka esimeni sokuthi sisebenzisane singamaqembu ahlukene njengoba lingekho iqembu elawina ngamalengiso ukuze libumbe uhulumeni ngalodwana.”URamaphosa uthe usewutholile umbiko kuNgqongqoshe wezobuLungiswa nokuThuthukiswa koMthethosisekelo, uNksz Thembi Simelane, ngezinsolo zokuthi waboleka imali ebhange eselawa iVBS.“Ngisanda kuwuthola umbiko ovela kungqongqoshe njengoba ngesikhathi kuvela izindaba zokuthi waboleka imali, ngamcela ukuthi anginike umbiko. Ngimatasa ngiyawufunda, ngizolandela imigudu ebekiwe,” kusho uRamaphosa.UNksz Simelane wakuchitha ukuthi waboleka imali eVBS kodwa wayiboleka enkampanini eyayisebenzisana nomasipala ayeyimeya kuwona. Uveze ukuthi uhulumeni uzogxila ekuphothuleni umsebenzi owashiywa kanjalo ungaphothulwanga osekuphele iminyaka.“Le misebenzi yama ngenxa yenkohlakalo, eminye ngenxa yokuthi ayengekho amava kulabo ababeyenza. Eminye yayo uthola ukuthi kwabizwa imali enkulu ukuze abanye bazuze kwagcina ngokuthi ingapheli.”Odabeni oluthinta imisebenzi, uthe bazowavula amathuba nakulabo abaneminyaka engu-35 kuya phezulu.“Ngeke sigxile kuphela entsheni eneminyaka engu-35 kuya phansi ngoba nalabo asebekhulile kuyadingeka ukuthi basizwe.” "
    },
    {
        "content": "Ushaya amaphiko kuyona yonke iminyango kahulumeni uMengameli Cyril Ramaphosa, njengoba engamele yonke iminyango kuze kube uqoka iKhabhinethi entsha.Ihlandla leKhabhinethi ekhona liphela namhlanje uma esefungiswe ngokusemthethweni uRamaphosa yinhloko yamaJaji uRaymond Zondo.URamaphosa ufungiswa eziNdlini zoMbuso ePitoli emcimbini ohanjelwe abaholi abahlukene bamazwe ase-Afrika, nezimenywa.Ihhovisi likamengameli likhumbuze abantu ukuthi namhlanje wusuku olujwayelekile njengoba kungelona iholidi.“Wusuku olubalulekile emlandweni ngoba kufungiswa umengameli ozophatha uhulumeni wehlandla lesikhombisa kodwa akulona iholidi. Emuva kokufungiswa uMengameli uzothula inkulumo,” kusho ihhovisi lakhe.UNksz Nomonde Mnukwa ibamba likaMqondisi jikelele kwaGCIS, uveze ukuthi uRamaphosa ufungiswa ngesikhathi izwe ligubha iminyaka engu-30 lakhululeka.“Ufungiswa ngesikhathi izwe limatasa nezinhlelo zokugubha iminyaka engu-30 lakhululeka. Ngenxa yesimo somnotho simeme abaholi bamazwe ase-Afrika nezinye izimenywa ezimbalwa,” kusho uNksz Mnukwa.Uveze ukuthi maningi amaciko azonandisa kulo mcimbi wathi kuzoba nomdlalo ozodlalwa bukhoma.Izangoma zezulu zibalule ukuthi lizobe lifudumele namhlanje uma sekugcotshwa uRamaphosa.Siye koshicilela kusafike omengameli abahlukene okubalwa owaseZimbabwe uMnuz  Emmerson Mnangagwa, owaseNamibia uMnuz Nangolo Mbumba, owaseBurundi uMnuz Gervais Ndirakobuca nePhini likaMengameli waseCuba uMnuz Salvador Mesa.Ekhuluma namaphoyisa abethola izindondo izolo esikhungweni iTshwane Academy obenguNgqongqoshe wamaPhoyisa uMnuz Bheki Cele, uthe uRamaphosa uzokwengamela yonke into kuhulumeni uma esegcotshiwe.“Uma esegcotshiwe iyaphela eyeKhabhinethi ekhona, izwe uzoliphatha yedwa aze aqoke iKhabhinethi yakhe entsha. NgisenguNgqongqoshe wamaPhoyisa okwamanje, kodwa ngizobizwa kuthiwe obenguNgqongqoshe uma esefungisiwe uRamaphosa.” Ubonge ithuba alinikwe nguRamaphosa empini yokulwa nobugebengu kuleli.“Ngiyabonga kubantu bakuleli, ikakhulu i-ANC. Labo abazothatha izintambo, kumele bazi ukuthi lude ukhalo okumele luhanjwe. Akusetshenzelwe umphakathi kuliwe nobugebengu,” kusho uCele.Abanye abebengoNgqongqoshe okubalwa noweMfundo ePhakeme nokuQeqesha uDkt Blade Nzimande, babambe imihlangano yokugcina nezikhulu zeminyango yabo izolo."
    },
    {
        "content": "UMENGAMELI we-ANC, uCyril Ramaphosa uzohola amalungu esigungu esiphezulu azoqinisa umkhankaso walenhlangano esifundazweni esibangwayo, iKwaZulu-Natal.URamaphosa nabanye abaholi be-ANC kuzwelonke bazohlala isonto lonke KwaZulu-Natal lapho bezokube behamba bekhankasa ezingxenyeni ezahlukene zesifundazwe.Lezindaba zivezwe usihlalo we-ANC KwaZulu-Natal, uMnuz Siboniso Duma, obekhuluma ngaphambi kokuqala komhlangano wokulungiselela ukhetho.Umhlangano wobuholi be-ANC KwaZulu-Natal, ubuseThekwini izolo.Umbango wokuhola iKwaZulu-Natal ushisa phansi, lesifundazwe singesesibili ngokwesibalo sabantu abaningi ababhalisele ukuvota.Ongoti babona kuzokuba wumqansa ukuthi i-ANC ikwazi ukugcina lesifundazwe okhethweni lwangenyanga ezayo.UDuma uthe njengoba ukhetho lwangoMeyi 29 selusondele, bazoqinisa umkhankaso wabo.“Kuyizindaba ezinhle kuthina ukuthi umengameli nawo wonke amalungu esigungu esiphezulu, azohlala izinsuku eziyisikhombisa lapha KwaZulu-Natal.“Lapha KwaZulu-Natal sinabantu abangu-5, 7 million ababhalisele ukuvota. Sibalwa nezifundazwe ezinabantu abaningi abahalisele ukuvota.“Kulomhlangano wanamhlanje sizolungiselela ukufika kwamalungu esigungu esiphezulu. Njengoba sekusele izinsuku ezingu-42 kufike ukhetho, lokhu kukutshela ukuthi kufanele siqinise umkhankaso wethu,” kusho uDuma.Umhlangano wayizolo ubuhanjelwe amalungu esigungu esiphezulu kuzwelonke abeholwa wuMnuz Zizi Kodwa  nabaholi abaqhamuka ezifundeni.UDuma uthe bazoxoxa kabanzi ngezindaba ezithinta ukuhanjiswa kwezidingo kubantu.“Kulezinsuku ezingu-42 ezisele kufanele sibone ukuthi sikwenza kanjani lokhu okusasele. Kufanele sixoxe ukuthi abantu abangakawatholi amanzi, bazowathola kanjani.“Sonke siqaphelile ukuthi sekuphele izinsuku ezingu-22 ugesi ungacishwa. Lokhu kukutshela ukuthi umehluko usukhona odabeni lukagesi,” esho.Uthe bazophinde bathole umbiko ngokusebenza komasipala basesifundazweni, wabalula umasipala omkhulu, iTheku.Udaba lwesiteleka sabasebenzi esidonse isikhathi eside saphazamisa ukuhanjiswa kwezidingo ezindaweni ezingaphansi kwalomkhandlu dolobha, luzoba seqhulwini.Lesiteleka esidonse amasonto siholela ekutheni abantu bagcine sebekhala ngokuphazamiseka kwezidingo ezifana namanzi, ugesi nokuqoqwa kukadoti.UDuma uthe bafuna ukwazi ukuthi isimo sinjani njengamanje.“Esikwaziyo ukuthi isiteleka sesaphela, abasebenzi sebabuyela emsebenzini. Yingakho sithe asibize onke amalungu esigungu esiphezulu, ukuze sizothola umbiko. Sifuna ukuthi sonke sikhulume ngazwi linye, kuqhuba uDuma.Ngaphambi kokuqala komhlangano amalungu e-ANC abebukeka egcwele ukuzethemba, ecula izingoma zomzabalazo."
    },
    {
        "content": "UKUSHAYWA wonogada basemsebenzini komlisa waseMabheleni, KwaSwayimane, walimala kabi, uthi sekuphazamise izinto eziningi njengoba esesaba nokuchithekelwa wumuzi ngenxa yokungavuki kwenduku emva kokulimala. UMnuz Scelo Khuzwayo uthe sekuphele izinyanga ezintathu ehlelwe yile nkinga. Uthe kuthe eziyela emsebenzini njengenjwayelo, wavinjwa wunogada wasesangweni lesitolo, ethi akavumelekile ukungena ngaphakathi ngoba kunecala ayesolelwa lona. Uveze ukuthi okumkhathaza kakhulu manje wukuthi induku yakhe isiba buhlungu futhi ayisaqini ngokwanele ukuze akwazi ukuya ocansini.“Ngiganiwe futhi nginengane eyodwa, ngakho kuyangikhathaza ukuthi indlela engalimala ngayo ngibuye ngingakwazi ukufeza umsebenzi wami wasekamelweni ngendlela efanele,” usho kanje.“Unogada wasesangweni wathi angimnike iselula yami, ethi kusho abaphathi bakhe. Kwathi sisahleli kanjalo silinde ukuthi angingenise ngaphakathi, kwafika abanye onogada bangiqhuba ukuya kwelinye lamagumbi angaphakathi esitolo, lapho esafica khona umphathi wonogada besitolo,” kusho yena.UKhuzwayo, oveze ukuthi wayewumshayeli womshini othutha impahla yesitolo kulesi sitolo, uthe wathi sebekulelo gumbi, umphathi wonogada wamtshela ukuthi bazwile ukuthi naye ungomunye wabantu abasolwa ngokweba impahla yesitolo, beyidayisela abantu abathile, okuyinto athi akakaze ayenze.“Baqhubeka bengipheka ngemibuzo, bengisola ngokweba, ngabatshela ukuthi angazi lutho ngalokho. Abakukholwanga engikushoyo, becofa iselula yami, bethi babheka izinombolo zabantu engihlangene nabo ukweba esitolo, bangathola lutho.“Basuka lapho bangithelekela ngezimpama, bangishaya nangezibhakela ngisho nangensimbi ephathwa wonogada, ngaze ngafofobala phansi. Omunye wonogada wangikhahlela ezimbanjeni nasebuntwini bami, ngalimala kabi impela nje, bajika bangangikhombisa ubufakazi obungihlanganisa nalezi zinsolo ababengihlanganisa nazo,” kulanda uKhuzwayo.Uthe emva kwesigameko uxhumane ne-agent eyayimqashe kulesi sitolo, yacebisa ukuthi avule icala, walivula kodwa okumkhathazayo wukuthi sekuze kwaphela izinyanga ezintathu kungaboshwe muntu. “Ngaphoqeka ukuwuyeka umsebenzi ngoba ngatshelwa nokuthi angisadingeki kulesi sitolo, bengisola ngokuthi angithembekile. Kungiphatha kabi ukuthi sekuhambe isikhathi esingaka, kodwa akukho engikuzwayo ngecala, ekubeni ngashayelwa ubala futhi ngalimala kabi nasendukwini,” kubalisa uKhuzwayo.Kuthintwa imenenja yesitolo, uKhuzwayo athi wayesebenza kusona, ithe ayazi lutho ngalolu daba, futhi ayikaze izwe lutho ngesigameko esinjalo, yase ivala ucingo. Okhulumela amaphoyisa esifundazweni, uConstable Thenjiswa Ngcobo, uthe amaphoyisa aseMgungundlovu aphenya icala lokushaya ngenhloso yokulimaza, elivulwe emva kwalesi sigameko. Uthe kwashaywa kwalimala owesilisa oneminyaka engu-37 emgwaqweni uVictoria, eMgungundlovu ngoMashi 8.UConstable Ngcobo uthe kuboshwe abalisa abathathu ngalesi i sigameko, futhi bagcine ukuvela enkantolo ngoMeyi 2. "
    },
    {
        "content": "UBHONGOZA weWest, okuyiqembu lemigulukudu elisolwa ngokudubula libulale ababili ebebesohlakeni olulwa nobugebengu eNewtown C eNanda, usalokhu efika ngaphandle komuzi woyedwa wabafi.Lokhu kuvezwe ngelinye ilungu lomndeni wakwaMbambo, elicele ukungadalulwa ngenxa yokuzibona lingaphephile, izolo ngesikhathi bevakashelwe nguNdunankulu waKwaZulu-Natal, uNkk Nomusa Dube-Ncube.UNkk Dube-Ncube ubehambele imindeni emithathu yalabo abadutshulwe babulawa besekhaleni lokulwa nobugebengu eNanda naseVerulam.Esigamekweni esenzeke ngeSonto kudutshulwe kwabulawa u-Avela Nomphahla (30) ezilolonga nabanye enkundleni yemidlalo.Esigamekweni sesibili (naso esenzeke ngeSonto) kungenelwe uMzwandile Mbambo (60) emzini wakhe wadutshulwa ngabasolwa phambi kwabazukulu nonkosikazi.Kwesinye esenzeke ngoMsombuluko eWaterloo, eVerulam, kudutshulwe kwabulawa uMajola weCommunity Policing Forum (CPF) igama lakhe elingatholakalanga.Kuthiwa uhlaselwe ngababulali esematasa ephelezela amalungu omphakathi eyogibela eya emsebenzini ezama ukuthi aphephe.\"Uyafika zonke izinsuku u... (Egagula ubhongoza ngegama), afike ame la ngenhla komuzi. Ufika ngezimoto ezehlukene. Lokhu ukwenza zonke izinsuku selokhu kwabulawa umufi (uMbambo),\" kusho ilungu lomndeni.Umsunguli weThekwini Neighbourhood Watch, uMnuz Andile Jali, uthe bazisiwe ngalokhu.Uqhube wathi indlela abahlaselwa ngayo yimigulukudu idweba isithombe sokuthi abaphephile kangakanani bengamalungu ezinhlangano ezilwa nobugebengu.\"Phela thina siyisithiyo esibavimba ukuthi bangakwazi ukufinyelela kubantu ukuze babagcweleze,\" kusho uJali.Ukhale ngokuthi indawo yonke ye-INK (Inanda, Ntuzuma neKwaMashu) ibhekene nobugebengu obuseqophelweni eliphezulu.Uthe sekunesikhathi bexhumana nezinhlaka ezehlukene zikahulumeni okukhona kuzo yena undunankulu, uMnuz Sipho Hlomuka, ukhomishana wamaphoyisa esifundazweni noMnuz Bheki Cele.\"Njengoba eza lana nje uzwelana nathi ngoba wonke umuntu ogadayo akavikelekile. Siyabonga ukuthi azifikele mathupha azozibonela ubungozi bale ndawo. Siyajabula uma undunankulu eveza ukuthi kukhona ithimba lamaphoyisa elitshaliwe kule ndawo ukuba ligade ubusuku nemini,\" kusho uJali.Uthe bakuyekele kuwona amaphoyisa ukuthi ayababopha noma ayababulala njengoba nabo bebulala ozakwabo abaqaphe nabo ubugebengu.Uthe kubajabulisile ukubulawa komunye wabasolwa ngoMsombuluko ngoba lokho kusho ukuphunguka ngasohlangothini lwezigebengu ezizenzela umathanda emphakathini.UNkk Dube-Ncube uthe kubuhlungu ukuhlaselwa kwamalungu ezinhlaka ezilwa nobugebengu, ebulawa yizigebengu.\"Sizoqhubeka nokuletha izinsiza okufanele zibe khona. Yikho sibanike izimoto, amaselula, nezimpahla zokugqoka,\" kusho uNkk Dube.Uqhube wathi basazonikwa noqeqesho lokuthi bagcine bekwazi ukubhekana ngqo nezigebengu uma ziphethe izibhamu.Ukhale ngokwakheka kwelokishi iNewtown, wathi kufanele kube khona izindlu ezibhidlizwayo ukuze kwakheke kahle imigwaqo khona namaphoyisa ezokwazi ukuthi afinyelele kalula uma ebizelwa esigamekweni.Uthe basezingxoxweni nemiphakathi efana nale ukuthi mhlawumbe sekuyisikhathi sokuthi kudilizwe eminye yemijondolo ukuze kwakhiwe imigwaqo ukuze usizo lufike kalula."
    },
    {
        "content": "OWAYENGUNGQONGQOSHE wamaphoyisa uMnuz Nathi Nhleko, uthe akakafuni ukukhuluma ngepolitiki, usafuna ukupholisa ikhanda emuva kokulaxaza i-ANC. UNhleko wesule enhlanganweni ebusayo ngoMsombuluko.Incwadi kaNhleko esabalale ezinkundleni zokuxhumana ibale abantu ebhekiswe kubona, okukhona kubona uNobhala wesifunda se-ANC iMusa Dladla, uMnuz Madanga Xulu. Kukhona negama likaNobhala wesifundazwe uMnuz Bheki Mtolo, wuNobhala-Jikelele kaKhongolose uMnuz Fikile Mbalula noMengameli Cyril Ramaphosa.UNhleko uthe kwamkhuba kakhulu ukuthi uMbalula amqambele amanga. UMbalula wacashunwa ethi i-ANC yaqamba amanga ngodaba lomuzi wowayengumengameli uJacob Zuma oseNkandla.UMbalula waveza ukuthi uNhleko wayekha izithukuthuku ejuluka ePhalamende ezama ukuphesha ngamanga, lubhokile udaba lwaseNkandla. UNhleko waphendula wabiza uMbalula ngonontandakubukwa ethi ukhuluma into engekho.UNhleko encwadini uthe uyasola ukuthi kukhona abaholi be-ANC abangaphathekanga kahle ngombiko wakhe ngeNkandla ngoba wakhishwa inyumbazana kusukela lapho. Uthe akabange esajutshwa ndawo ngokwezikhundla kuze kube manje.Ebuzwa ngekusasa lakhe nokushiya kwakhe i-ANC, uthe usacela ukunikwa isikhathi nje angasho lutho.“ Ngisathe ake ngiziphathe kahle  maqondana nesimo esikhona okwamanje. Ngicela sithintane ngoLwesihlanu,’’ kusho uNhleko. Emuva kwalokho uphinde wayishayela intatheli ucingo kodwa wathi lushayeke ngephutha waxolisa wathi uzobuya ayithinte intatheli.Ebuzwa ngabamyamanisa neqembu elisha uMkhonto weSizwe, uNhleko akayiphendulanga nhlobo leyo. Isishoshovu se-ANC esake saba wumengameli weSASCO uMnuz Ntuthuko Makhombothi sibhale kuX ukuthi uNhleko uya kuMkhonto weSizwe.UMakhombothi uthe uNhleko waputshuza inkulumo yakhe eqoshiwe ngamabomu ukuvuselela igama lakhe ukuze afike kwiMK njengosondonzima."
    },
    {
        "content": "UMBUSO uzobiza ofakazi abangu-62 ecaleni lokuphehla izibhelu zomtapo ngoJulayi 2021 olithweswe owayeyisishoshovu se-#FeesMustFall, uMnuz Bonginkosi Khanyile.UKhanyile, ongaphandle ngebheyili kaR5 000, ubevele eNkantolo yesiFunda yaseThekwini ngoLwesihlanu.Enkantolo bekwenziwa izindlalelo zokuqala kokuqulwa kwaleli cala eselidonse iminyaka linganyakazi.Umshushisi u-Advocate Yuri Gangai uthe labo fakazi baqhamuka kuzona zonke izifundazwe eNingizimu Afrika.“Ingxenye yalabo fakazi iphuma ngaphandle kwesifundazwe iKwaZulu-Natal. Umbuso uzosebenzisa ubufakazi bama-video nezinkulumo zaku-Whatsapp obuzoveza ukuthi ummangalelwa unecala,” kusho uGangai.Enye yala ma-video amahlanu azosetshenziswa wuMbuso uma sekuthethwa icala ingase iphonselwe inselelo wummeli kaKhanyile okhala ngogcobho athi ikuyona.Ngakolunye uhlangothi, ummeli kaKhanyile uthe uzobiza yena ummangalelwa nabanye ofakazi ababili bezothula ubufakazi.Imantshi ibe isikuhlehlisela uSepthemba 23 nonyaka ukuphothulwa kwalezi ngxoxo zokuqala kokuqulwa kwecala okungase kube ngasekupheleni konyaka.UGangai uveze ukuthi uMbuso ungase udinge isikhathi esiyinyanga yonke sokulalelwa kwaleli cala uma seliqulwa enkantolo.Kulindeleke ukuthi uMbuso unike ummeli kaKhanyile uhla lofakazi bawo uma sekusele izinsuku ezingu-30 kuqulwe icala.UKhanyile ubebukeka ezikhululekele ebhokisini lofakazi. Njengenjwayelo uswenka aconse uma evela phambi kwale nkantolo.Bekukhona namalungu eqembu lakhe lezepolitiki uMkhonto weSizwe Party abegqoke izimpahla zaleli qembu abezomeseka enkantolo.Abantu bavuka umbhejazane ngo-2021 emuva kokuboshwa kowayengumengameli wezwe, uMnuz Jacob Zuma bangenela izitolo nezindawo ezigcina impahla batapa.Kwashona abantu ababalelwa ku-350 ngesikhathi sezibhelu ezaqala KwaZulu-Natal zenabela ezingxenyeni zaseGauteng.Ubalelwa kuR50 billion umonakalo owadaleka emnothweni wezwe kwalahleka imisebenzi eyizinkulungwane.UMbuso usola uKhanyile ukuthi nguyena nabanye abaphehla izibhelu ngokugovuza abantu ukuthi batape futhi bashise, okuyinto ummangalelwa ayiphikayo.Kwenzeka lokhu nje, uthe eqeda kuleli cala oKlebe bambophela elinye okuthiwa kusukela enkulumeni ayenze ngoMashi nonyaka eGoli.Kuthiwa inkulumo kaKhanyile yayiphambene nomthetho iRiotous Assemblies Act.Kuthiwa uKhanyile wathi ngeke lube khona ukhetho eNingizimu Afrika uma kususwa iqembu lakhe uMkhonto weSizwe Party nomholi walo uMnuz Jacob Zuma.Okhulumela oKlebe kuzwelonke, uColonel Katlego Mogale, uthe inkulumo kaKhanyile yayihlose ukugovuza umphakathi ukuthi ubhikishe futhi ube nodlame uma iqembu lakhe lezepolitiki lingekho ohlwini layezovotelwa.“Le nkulumo yayinencazelo ethi izakhamuzi kumele zihlangane bese ziyatapa njengoba kwenzeka ngoJulayi 2021. Icala livulwe esiteshini samaphoyisa saseBrixton,” kusho uCol Mogale.Uthe uKhanyile uphinde wadedelwa ngebheyili uzobuyela enkantolo ngoSepthemba 23 nonyaka ngawo wonke amacala athweswe wona."
    },
    {
        "content": "UMBUSO uchaze uMphrofethi Paseka “Mboro” Motsoeneng njengomuntu oyingozi, ongumkhohlisi futhi ongakufanele ukudedelwa ngebheyiili ngoba lokho kuzobeka impilo yofakazi neyezingane engcupheni.UMbuso usho kanje eNkantolo yeMantshi yase-Palm Ridge, ngoMsombuluko, uphikisa isicelo sebheyili esifakwe uMboro nababili aboshwe nabo.Kungene osukwini lesibili ukulalelwa kwalesicelo sebheyili, lapho uMbuso uthe uMboro unike inkantolo ikheli elingekho, akwaziwa uhlala kuphi nezimpahla anazo.“Uqambe amanga wathi akabazi ofakazi edukisa inkantolo. Uyabazi ofakazi ababili ugogo wezingane no-anti wazo. Kunencwadi yenkantolo yesikhashana eshoyo ukuthi izingane kumele zihlale koninalume kuze kuphothulwe umdonswano okhona kodwa bona baya esikoleni bayozithumba bephula umthetho wenkantolo,” kusho umshushisi.UMbuso uthe uMboro uma ededelwa angalibalekela icala ngoba akaziwa uhlala kuphi, unikezele ikheli elingekho.Bathi ayikho impahla anayo eyaziwayo futhi ukudedelwa kwakhe kungaphazamisa inhlalo enhle yomphakathi.Ukulalelwa kwesicelo sebheyili kuzoqhubeka emuva kwekhefu lamadina.UMboro ubelokhe ekhuleke njalo ngesikhathi kuqhubeka ukulalelwa kwesicelo sakhe sebheyili. Ubebuye ahlahle amehlo akhombise ukumangala uma kukhona okushiwo uMbuso ngaye.Uboshwe nendodana yakhe nomqaphi emuva kwesigameko lapho baya esikoleni basabisa othisha ngocelemba nangesibhamu. UMboro nonogada wakhe wancishwe ibheyili, bazogqunywa esitokisini kuze kube yinyanga kaMfumfu lapho kuzoqulwa khona leli cala. "
    },
    {
        "content": "USATHUKILE namanje owesilisa waKwaNxamalala, eNkandla uma ecabanga ngobuqhawe abenze ngoLwesihlanu olwedlule, etetisa owesifazane amawele kulandela ukungalutholi usizo emtholampilo wendawo.Lesi sehlo senzeke esangweni lasemtholampilo KwaNxamalala, emva kokuthi abahlengikazi bale baphetha ukusiza lona wesifazane obesikwa.Elandisa ngesigameko uMnuz Simphiwe Ndlovu (38), ongunogada, uthe ubethi uziyela esitolo ukuyothenga i-airtime namakhandlela ngesikhathi ekhangwa umsindo wowesifazane obekhala ubumayemaye, ecela usizo.“Ngendlela abekhala ngayo, ibingekho indlela yokuthi ngingaqinisa ikhanda, ngiqhubeke nohambo lwami,” kusho uNdlovu.Uthe ngesikhathi esondela emotweni eyiveni, uthole owesifazane nomshayeli, kwamcacela ukuthi kubi.Uveze ukuthi ugijime waya konogada bomtholampilo, wabacela ukuthi bayovusa abahlengikazi ngoba kunesimo esiphuthumayo.Uthe babuyise impendulo ethi ‘abasebenzi ebusuku bona’.Uqhube wathi umpongoloze kwaduma izihosha, ecela usizo komakhelwane. Abanye ubethi mayebatshela ukuthi abasondele kuzosizwa owesifazane osikwayo, bathwale izandla ekhanda, bathi bayesaba ngeke bakwazi.Uthe kuthe uma ebona ukuthi kuyonakala evenini, wasizana nomshayeli ukuthi kundlalwe ublankethi ngemuva evenini, yabe iza ingane yokuqala.“Sikhongozele ngezandla sinomshayeli, senzela ukuthi ingane ingashayeki phansi, ihuzuke.“Besithi sesiqedile kodwa owesifazane wathi kuseza enye ingane. Nayo siphinde sayikhongozela,” kusho uNdlovu.Uthe ngesikhathi eqeda ukuteta owesifazane, uqale phansi wayofuna usizo emakotishini aseduze, nokuyilapho okuphume khona owesifazane.Nalona ophumile naye ubekhulelwe, walekelela ngokuthi ashayele imoto iye komunye umtholampilo njengoba umshayeli bese zingcolile izandla zakhe engeke akwazi ukushayela.Uthe yena akabange esahamba nabo, wagoduka waya ekhaya.Echaza ngesizathu esenza ukuthi afake isandla ekuteteni kowesifazane, uthe akasilona uhlobo lomuntu oluvele lufulathele uma kufuneka usizo.Nokho uveze ukuthi nakuba enezingane ezintathu, ubengakaze atetise. “Ngiye ngiqikelele ukuthi ngiqaphela izinsuku zakhe (unina wezingane) zokuya emtholampilo, ngimeseke kulokho.“Noma sekusondela isikhathi sokuteta, ngiye ngiqinisekise ukuthi okuningi kumi ngomumo ukuze uma eqala esikwa, ngimphuthumise esibhedlela,” usho kanje.Usigxekile isenzo sabahlengikazi baKwaNxamalala, ethi indlela abaziphathe ngayo ayamukelekile.“Ubengafa nokufa lona wesifazane ngenxa yesenzo sabo. Ekumsizeni kwami, ngibhekise kimi ukuthi ngingenzenjani uma isinqandamathe sami noma udadewethu ehlelwa yinto efana nale. “Kubuhlungu ukukhala komuntu enganakwa,” kusho uNdlovu.Uthe akakaze axhumane nowesifazane ukuzwa ukuthi kwahamba kanjani esefike emtholampilo omnike usizo. Kuvela ukuthi lo mtholampilo uvalwa ngehora lesine ntambama, kanti amanye amanesi ahlala ngaphakathi. Isolezwe lizamile ukuthola owesifazane kodwa ucingo lwakhe beluvaliwe, olukayise wamawele lungenile, washiya angalazi, ebuza ukuthi intatheli iyithathephi inombolo yakhe.Akagcinanga lapho, uphinde wathi konke kuhamba kahle, akukho akubona kungahambi kahle ngokuthi amawele atetelwe esangweni lomtholampilo."
    },
    {
        "content": "USAYINWE ngaphansi kwemibandela umthethosivivinyo  olawula ukusebenza kwezikole iBela Bill ukuthi ube ngumthetho. UMengameli Cyril Ramaphosa, usayine lo mthetho esidlangaleni yize kunamaqembu amane abephikisana nokusayinwa kwawo.Lama qembu okuyi-DA, iPatriotic Alliance (PA), i-Al Jama-ah neFreedom Front Plus abengekho emcimbini wokusayinwa kwalo mthetho, kuhlanganisa noNgqongqoshe woMnyango weMfundo eyisiSekelo, uNkk Siviwe Gwarube, obusezindlini zoMbuso ePitoli. La maqembu aphikisana nezingxenye ezithile zalo mthetho osekuphele iminyaka eyevile eshumini udingidwa. URamaphosa uthe kunamaqembu akholwa wukuthi kumele kube nezingxenye ezithile ezishintshayo kulo mthetho.\"Kuze kwaba imizuzu yokugcina lama qembu ethi angingasayini kuze kulungiswe lokhu akhala ngakho. Ngathi cha, ngizowusayina umthetho bese nginikeza abakhalayo izinyanga ezintathu zokuthi sibonisane ngabakhala ngakho. Uma kukhona okubambekayo, ngemuva kwezinyanga ezintathu kuzolandelwa indlela efanele. Uma kungekho, okukulo mthetho kuzoqhubeka kulandelwe kunjengoba kunjalo,\" kusho uRamaphosaOkuqukethwe yilo mthetho ukuthi uGrade R uzoba yimpoqo, amanye amandla okubalwa ulimi lokufunda ezikoleni kanjalo nokugcwala kwesikole kubekwe enhlokweni yomnyango kuleso sifundazwe, awasezukuba sesigungwini sabazali sokuphathwa kwesikole, iSchool Governing Body (SGB).Abazali bazobekwa amacala uma kungukuthi banqabela izingane zabo ukuthi ziye esikoleni. Uhlelo lokufundela ekhaya seluzolawulwa uMnyango wezeMfundo kuphinde kube nezinhlelo zokuluhlola ukuthi lwenzeka ngendlela yini.URamaphosa uthe: \"Ziningi izinselelo ezibhekana nabafundi ezizoxazululwa yilo mthetho. Kunabafundi abebenqatshelwa ezikoleni ezithile ngenxa yolimi abalukhulumayo. Abanye bangakwazi ukubhala izivivinyo ngoba bengakhokhanga imali yokufunda. Izinto ezinjengalezo kumele ngabe kade sazilungisa ukuze sinikeze izingane zethu imfundo elinganayo kodwa kungcono ukuba ngemuva kwesikhathi kunokungenzi.\"IPhini likaNgqongqoshe weMfundo eyisiSekelo, uDkt Regina Mhaule, uthe lo mthethosivivinyo ufike ePhalamende ngo-2022 ngenhloso yoluthi kulungiswe izinkinga zokufunda.Unobhala we-ANC, uMnuz Fikile Mbalula ephawula ngokunikezwa kwamaqembu akhalayo ithuba, uthe akukhona ukuthi i-ANC ivikela uhulumeni wokubambisana iGovernment of National Unity (GNU)  kodwa wukwenza izinto ngendlela ehloniphekile yokubambisana. “IGNU ayisho umshado, uma ukubambisana namaqembu akhona kuphela, akusho ukuthi uhulumeni ngeke ube khona. Zikhona ezinye izihlelo ezingalandelwa”."
    },
    {
        "content": "UYIDONSE ngendlebe intsha wathi ayingakhethi imisebenzi uSive Mbizo (29) odume njengobaba wemikhoma ngenxa yokuthi ushaya uphondo olutshela izivakashi ukuthi imikhoma ingakuphi emabhishi aseHermanus, eWestern Cape.Le nsizwa eneziqu zeTourism Management, ithe yayizitshela ukuthi izohlala ehhovisi ngesikhathi iyofuna umsebenzi kodwa yatshelwa ukuthi kunesikhala somuntu ozobiza imikhoma.“Emuva kokuphothula iziqu zami zeTourism Management ngangizitshela ukuthi ngizosebenza ehhovisi ngibe wumuntu obhekele ezokuvakasha kodwa kwathi uma ngitshelwa ukuthi kunomsebenzi womuntu ozofutha uphondo uma ebona imikhoma, ngawuthatha. Sengidume kakhulu ngalo msebenzi futhi angisagcini nje ngokuhamba olwandle ngazise abantu ngemikhoma kodwa sengiyiTourism Information Officer, okusho ukuthi yimina engitshela izivakashi ngezinto ezingazenza uma zivakashele eHermanus,” kusho uSive.Uthe intsha kufanele ithathe amathuba ewatholayo noma ngabe akuphi.“Intsha ayiwathathe amathuba ewatholayo ikakhulukazi emkhakheni wezokuvakasha ngoba maningi amathuba okukhula. Isibonelo nje mina angisagcini ngokutshela abantu ukuthi imikhoma ingakuphi kodwa sengikwazi ukubatshela nangezindawo abangazivakashela nangokunye okuphathelene nezokuvakasha eHermanus. Ngiye ngaqeqeshwa ukuze ngazi ngakho konke okudingwa yizivakashi uma ziya emalokishini. Umkhakha wezokuvakasha ubalulekile ngoba uyakwazi ukudala amathuba omsebenzi,” kusho uSive.Ugqugquzele intsha wathi ayingasongi izandla ngisho noma ngabe  isafuna umsebenzi kodwa izame ukuvula amabhizinisi ezokuvakasha.“Izivakashi azisagcini emadolobheni kuphela kodwa zifuna ukuya elokishini ziyodla nathi inyama yenhloko, zibonane nabahlala emijondolo ngoba zifuna okuhlukile. Njengamanje ayikho imisebenzi ezimbonini kodwa emkhakheni wezokuvakasha amathuba omsebenzi ayohlale ekhona, okuhle wukuthi noma ngubani uneqhaza angalibamba, akukhathalekile ukuthi ungakanani noma ukuyiphi indawo,” kusho uSive."
    },
    {
        "content": "UMCULI kamaskandi ophinde abe ngusomatekisi ongumsolwa wesibili ecaleni lokubulawa komrepha uKiernan “AKA” Forbes nomngani wakhe uTebello “Tibz” Motsoane usole amaphoyisa ngokuchema nomndeni abasembangweni nawo embonini yamatekisi. ULindani Zenzele Ndimande (36) odume ngelikaShiselansimbi kumaskandi efaka isicelo sakhe sebheyili enkantololo yeMantshi eThekwini, ngoMsombuluko, ngesitatimende esifungelwe esifundwe ummeli wakhe, u-Advocate Joe Wolmarans, kuvele ukuthi useke wagwetshwa iminyaka engu-10 ngecala lokubamba inkunzi esebenzisa isihluku.Uveze nokuthi umndeni wakhe ugxile kakhulu embonini yamatekisi, yena unawakhe amatekisi amane, amngenisela u-R250 000 ngenyanga.Ubuye waveza ukuthi ngenxa yombango werenki yamatekisi aseMalukazi nomndeni wakwaGumede, uselahlekelwe amalungu omndeni ayisithupha, edutshulwa wuphiko lwamaphoyisa uNational Intervention Unit (NIU).“Lolu phiko lumi ngasohlangothini lomndeni esingabhekani nawo,” kusho isitatimende sikaNdimande.Udalule ukuthi ngenxa yale mpi, izelamani zakubo ezimbili, nazo ezithintekayo kuleli cala, zaphoqeleka ukuthi ziyobhaca eSwatini.“Zazibalekela iNIU, eyayifuna ukuzisoconga,” kusho isitatimende.Lesi sitatimende siveze ukuthi unengoduso ayithembise umshado kanti ulungiselela ukushada, waveza nokuthi unezingane ezineminyaka ephakathi kowodwa neminyaka engu-15. Uthe izingane zakhe, umndeni wakhe nebhizinisi lakhe lamatekisi, konke kubheke yena, yikho efuna ukukhishwa ngebheyili.UNdimande ufake isicelo sebheyili emuva kwesomsolwa wokuqala nowesithathu ngoLwesine olwedlule. Sekubuywa ekhefini lesikhashana, kuqubuke inkulumo-mpikiswano phakathi kukamshushisi woMbuso, u-Advocate Lawrence Gcaba noWolmarans, kubangwa amaphepha anohlu lwamacala ezelamani zakwaNdimande eziboshwe eSwatini, nazo ezisolwa kuleli cala.Ngesikhathi uWolmarans esezofunda isitatimende esifungelwe somsolwa wesine, uMnuz Mziwethemba Gwabini, uGcaba uqale waveza ukuthi akaqondi ukuthi ukuxhumana kwakhe nommeli, uNksz Yolanda Gielink, omele ummangalelwa wesithathu, ngama-email kugcine kufinyelela kanjani kwabanye abameli.“Ngithole ukuthi ama-email ami aseyingxenye yesicelo sikamsolwa wesine. Bengingabafakanga laba bameli ngesizathu ezithize, kungimangazile uma sengibona ama-email ami eseyingxenye yesicelo sikammangalelwa wesine,” kusho uGcaba.Mayelana nalokhu, uWolmarans uthe emva kwesikhalo sikaGcaba, bagcine beyisusa ingxenye uGcaba abekhala ngokuthi ifinyelele kanjani kubona.UGcaba uphinde wezwakalisa ukungenami ngokuthola ukuthi esicelweni sikaGwabini sebheyili siqukethe uhlu lwamacala ezelamani zakwaNdimande ezihamba icala eNkantolo yaKwaManzini, eSwatini.“Ngimangazwa ukuthi amaphepha enkantolo yakwelinye izwe, afike kanjani kwelinye izwe,” kusho uGcaba.Uthe okubuye kudide kakhulu ukuthi leli phepha liphinde libe namanothi abhalwe ngesandla.“Sizokwazi ngani ukuthi leli phepha kuseyilo elahanjiswa enkantolo yakuleliya lizwe?” kubuza uGcaba, ongeze ngelithi uyafisa ukwazi ukuthi ingabe ubani obhale amanothi akula maphepha.Imantshi, uMnuz Vincent Hlatshwayo, ithe aliguqe icala liqhubeke namuhla ngenxa yokuthi amanzi awekho enkantolo, nokho wakhala ngokuthi sekuwusuku lwesibili abameli bekhombisa ukuthi abazihlelele ngokwanele njengoba befaka isicelo sebheyili sabasolwa."
    },
    {
        "content": "NKOSIKHONA CELEUTHISHA ophinde abe wumelaphi wendabuko, uthi kumele ifundiswe intsha ngokusebenza kwemithi yesintu ukuze lolu lwazi lungashabalali, okanye lugcine luhlanekezelwa.UMnuz Mfanafuthi Msomi odume ngelikaMkhulu uHlombe, unekhemisi lesintu athi kulona akudayisi nje imithi yesintu, kodwa usabalalisa nolwazi nangezihlahla ezingamakhambi abantu abahlale bewadlula, bengazi ukuthi ayimithi engelapha eziningi izifo.“Iqiniso wukuthi imithi yasentshonalanga kuba sengathi ingcono kuneyesintu ngoba yona ibhalwa ngesingisi esikhulu, iyahlolwa futhi ikalwe ngendlela ehlelekile. Nathi singakwazi ukukwenza lokhu. Yingakho nokufunda kubalulekile uma uwumelaphi wendabuko,” usho kanje.UMsomi ungowokuzalwa ePort Shepstone, unguthisha eThulubheke Primary School, eMthwalume. Ikhemisi lakhe i-Indigenous Knowledge  liseMgungundlovu.Ukholwa wukuthi amakhambi esintu awumgogodla wempilo engcono kubantu abansundu.Izifo ezifana neBP nokunye zingancipha yinqobo nje  uma kungaba nezifundo eziqondile kubelaphi bendabuko ngalokhu. Bangancipha nabantu abasebenzisa indlela yesilungu ukwelapha.Ukugcizelele kakhulu ukubaluleka kokusetshenziswa kwamakhambi esintu wathi kuwumgogodla wempilo engcono kubantu abansundu.Uthe kungafana nokuthi uxamu ugeje umgodi uma kungase kwenzeke iphutha lokuthi abantu abansundu bagcine sebechizela amakhambi esintu.Lo melaphi unanesigodlo sokwelapha eSihlonyaneni, eMthwalume.Ngokusho kwakhe, akukho ukushayisana phakathi kokwelapha abantu nomsebenzi awenzayo wokufundisa.\"Empeleni nje kuyangijabulisa ukuthi ngiyakwazi ukuthi ngiqhube umsebenzi wami wokufundisa ekubeni ngibe ngenza nowokulapha abantu,'' usho kanje.Eqhuba uthe uma esesikoleni uba matasa nomsebenzi wesikole. Kanjalo uma esenza umsebenzi wokwelapha uba matasa nalokho.UMsomi ukholwa wukuthi ukuba ngumelaphi wendabuko oyile esikoleni kuyalekelela kakhulu ekutheni kube lula ukuqhuba umsebenzi wokwelapha abantu.\"Iqiniso ukuthi kulesi sikhathi samanje ukufunda yinto ewumgogodla wokuphila kwethu sonke. Yingakho nje nami kungisebenzela kakhulu kulo msebenzi engiwenzayo,'' echaza.Wenze isibonelo ngokuthi uma ungumelaphi wendabuko kwesinye isikhathi kuba nemithi okumele isikalo singeqi kwesithile, kungenjalo isiguli singafa nokufa.Uthi kulezo zimo kuba lula ukuthi umelaphi wendabuko asebenze ngoba uyile esikoleni."
    },
    {
        "content": "I-ANC ithi usomabhizinisi uMnuz uTokyo Sexwale uphakathi kwezingwevu ezilandiwe ukuze zilekelele emkhankasweni wayo. I-ANC imatasa nomkhankaso wokhetho ngenhloso yokubuyela emandleni iphathe izwe.Izwe limatasa lilungiselela ukhetho lukazwelonke oluzoba ngoMeyi 29 nonyaka kanti lubhekwe ngabomvu.USihlalo we-ANC eGauteng, uMnuz Panyaza Lesufi, uthe balande uSexwale ngoba ungomunye wabaholi abamethembayo ukuthi angaba nesandla emkhankasweni.USexwale ubewumholi oqavile kwi-ANC kanti yake yamjuba esikhundleni sokuba wundunankulu waseGauteng.ULesufi uthe umkhankaso wabo uhlelwe kahle futhi uzoba nezigaba ezehlukene ezizobe ziphethwe abaholi bayo abehlukene abahlonishwayo.I-ANC ilanda uSexwale nje, kusanda kubonakala owayengumengameli uThabo Mbeki eyikhankasela emuva kwesikhathi eside.Kuthe kusabukwa uMbeki, kwavela ukuthi noMnuz Kgalema Motlanthe uzoba yingxenye yomkhankaso we-ANC. USexwale kulindeleke ukuthi abonakale ezingxenyeni eziseGauteng lapho ezobe enxenxa khona abavoti ukuthi babuyisele uKhongolose.ULesufi uthe abantu abaningi bazomangala uma sekuphuma imiphumela yokhetho. I-ANC izithola ingaphansi kwengcindezi yamaqembu aphikisayo ayimise kabi, kubalwa neqembu iMK Party eholwa owayengumengameli uJacob Zuma."
    },
    {
        "content": "Useqalile ukukhipha izidakamizwa abezigwinyile owesifazane oneminyaka engu-21 oboshwe esikhumulweni sezindiza i-O.R. Tambo International eqeda kufika ngendiza ebisuka eSao Paulo, eBrazil, ngeSonto ekuseni.Lona wesifazane odabuka kuleli osolwa ngokushushumbisa izidakamizwa, kuthiwa uboshwe ngemuva kokuthi umshini we- x-ray uqinisekisile ukuthi ugwinye izidakamizwa.“Useqalile ukuzikhipha izidakamizwa,” kusho okhulumela amaphoyisa kuzwelonke uBrigadier Athlenda Mathe ekhasini lakhe le-X ngeSonto ntambama.#sapsHQ [DRUG TRAFFICKING] A joint op between the #SAPS and the South African Revenue Services (SARS) Customs at the OR Tambo International (ORTIA) Airport has led to the arrest of a 21yr-old South African woman for #DrugTrafficking.This is the 11th drug mule to be arrested at… pic.twitter.com/DbILrvkYsuAkachazanga ukuthi uzikhipha kanjani.Uthe umsolwa osolwa ngokushushumbisa izidakamizwa ngoka-11 ukukhalelwa ngamasongo kaSigonyela ngezinsolo ezifanayo kulesi sikhumulo sezindiza.NgeSonto eledlule kuboshwe izinsolo zokushushumbisa izidakamizwa okuthiwa ubezigwinyile. Icala lakhe lihlehliselwe u-Okthoba 3 eNkantolo yeMantshi yaseKempton Park"
    },
    {
        "content": "USHALAZELE isicelo sebheyili osolwa ngokubulala ngesihluku indodakazi yakamakhelwane, isidumbu sayo esitholwe sisongwe ngengubo yokulala emotweni kayise okuthiwa wayeyiphuthumisa esibhedlela, esigamakweni esenzeke eManzimtoti, ngesonto eledlule.INkantolo yeMantshi yaseMbumbulu inqume ukulihlehlisela u- Ephreli 4, kulo nyaka, icala elibhekene noMnuz Mzo Mkhize (33) osolwa ngokubulawa kukaThobeka Radebe (19). Kuthiwa uboshwe ngoMgqibelo, ebhace eClairwood, kanti unyamalale emva kokubhadanywa nguyise kamgilwa egwaza indodakazi yakhe okuthiwa yayisele yodwa kubo, abazali besemsebenzini, izingane ezincane zakwabo zisesikoleni.UMnuz Aggripa Radebe uyise kamgilwa ekhuluma neSolezwe emva kokuhlehliswa kwecala, uthe ukunqaba kwakhe ukuphuma ngebheyili mhlawumbe kumsizile njengoba bebaningi abasamdinelwe ngalesi senzo.“Bekuzoba nzima ukumbona njengoba kuwumuntu ohlala emzini osondelene nasekhaya. Engingakusho ukuthi uzisize yena ngokungayiceli ibheyili, ngoba angazi besizombhekelwa ubani,” kusho uRadebe.Uqinisekise ukuthi uThobeka ufihlwe ngoMgqibelo. URadebe ofundisa esikoleni Isipingo Beach, ngosuku lwesigameko, uthe wajika esesemsebenzini ngesikhathi ezizwa eshiywa yigazi, watshela uthishomkhulu ukuthi akazizwa kahle. Uveze ukuthi ngesikhathi eqhamukela ekhaya, wabona kuvulwe isicabha segaraji okuyilapho kwaphuma khona umsolwa waqhasha okuthiwa udume endaweni ngokuhlalisa umphakathi lubhojozi. Isidumbu sikaThobeka sitholwe ngamaphoyisa emotweni kaRadebe eyayimi emgwaqweni uKingsway iphantshelwe amasondo. URadebe nayehamba naye bahlonywa ngemibuzo, babuye badedelwa emva kokuchaza ukuthi unguyise wengane, ubeyiphuthumisa esibhedlela. Wabika ukuthi amasondo emoto yakhe agwazwa wumsolwa ngesikhathi yena esematasa ezama ukuhlenga impilo yendodakazi yakhe."
    },
    {
        "content": "SITHOLWE sesonakele, silahlwe exhaphozini elisosebeni lwedamu i-Henley, eMgungundlovu, isidumbu somfundi wase-Snathing Junior Primary, obesekuphele amasonto kubikwe ngokunyamalala kwakhe.U-Asenathi Ngcobo (9), obefunda u-Grade 4 kulesi sikole, kuthiwa ugcine ukubonwa ngoJulayi 29, ephuma esikoleni njengoba isidumbu sakhe sitholwe silaxazwe kwenye i-ward eyibanga ukusuka lapho ebehlala khona, sisagqokiswe umfaniswano wesikole ngoMsombuluko ntambama.Ngokulandisa kwekhansela lasendaweni okutholwe kuso isidumbu salo mfundi, uMnuz Mlungisi Zondi, lithe sitholwe obezilusela izinkomo. Uhlabe umkhosi kwase kubikelwa amaphoyisa ngokushesha nokuyilapho kutholakale khona ukuthi ingane okungasiyona eyasendaweni kodwa ngeyakwenye i-ward okukholakala ukuthi izigilamkhuba zayibulala maqede isidumbu sayo zazosilahla ngasedamini.Kuthintwa unina kamgilwa uNksz Nondumiso Ngcobo, uthe ukuyigcina kwakhe indodakazi yakhe, babephuma edolobheni wayehlisa etekisini ababeligele ngenhloso yokuthi idlulele lapho ebihlala khona njengoba ubengahlali nayo, ihlala emzini othile eyacelelwa kuwo ukuze iqhubeke nesikole, okuvele ukuthi ayibange isafika.UNksz Ngcobo uthe okwamanje akukavumi aphawule ngalolu daba wacela ukuthi intatheli ibuye imthinte.Ikhansela lase-Snathing, uMnuz Sanele Zuma, ebelihambisana nothisha abebefundisa umgilwa ukuyobhonga emswaneni, lithe lesi sigameko siwethusile kakhulu umphakathi.“Akusikhona okokuqala kuduka ingane itholwe isibulewe njengoba kuke kwenzeka eminyakeni emihlanu edlule.  Umphakathi wethuke kakhulu ikakhulu njengoba kuthe kulo leli sonto, omunye umfundi obephuma esikoleni esinde ngokulambisa kwabebembhudubeza bemfaka emotweni ngenkani okukholakala ukuthi bebemntshontsha, kwasiza ukuqhamuka kukamakhelwane,” usho kanje.Uthe bathole ukuthi umndeni wakwaNgcobo unesikhashana uthuthile endaweni emva kokuthi kubekhona abawuhlaselile kwakhona amalungu alimalayo. Uthe kuphoqe ukuthi ingane icelelwe komunye umuzi wakamakhelwane ukuze isale iqedele ukufunda kulo nyaka, njengoba seyehlelwa yilo mshophi. Kunemidlinzo yokuthi kungenzeka abebehlasela umndeni banesandla ekubulaweni kukamgilwa.Okhulumela amaphoyisa KwaZulu-Natal, uColonel Robert Netshiunda, uthe amaphoyisa asePlessislaer avule idokodo lophenyo ngokufa komuntu, kanti okwamanje imbangela yalesi sigameko ayikaziwa."
    },
    {
        "content": "UBALISA ngobunzima obhekene nabo umndeni wakwaNyathi, eSonyongwane, eMzimkhulu ngemuva kokushona kukababa wekhaya ngesikhathi ebona isidumbu sendodana ebizongcwatshwa. Ubaba wekhaya, uMnuz Bhekithemba Nyathi (64) kuthiwa uvele wawa washona ngoMgqibelo ntambama ngesikhathi kufika isidumbu sendodana yakhe, uMnuz Swelihle Nyathi (27).Kuvela ukuthi indodana yakhe beyisebenzela eFree State ingunogada kwenye inkampani.Kuthiwa ixabane nomngani wayo ogcine ngokuyigwaza yashona. Akucaci ukuthi ingxabano ibimayelana nani.Kuvela ukuthi ubaba ubelokhu ebalise njalo ngokufa kwendodana yakhe ekhala ngokuthi uzoba yini ngozinyobulala wakhe. Kuthiwa ubebalisa ngokuthi indodana yakhe ishone isanda kulobola.Ilungu lomndeni elikhulume neSolezwe, uNkk Nomaswazi Khumalo (uMaNyathi) ongudadewabo omncane kababa wekhaya, uthe bayakweshwama okubehlele.\"Besisazikhotha amanxeba ngodaba lokufa kwendodana yethu kanti asazi ukuthi kuzolandela uyise. Izinhliziyo zethu ziyathatha ziyabeka futhi ziyabhibha zinjalo nje,’’ usho kanje.Uthe ibethusile kakhulu indlela uyise kamufi  ahayize ngayo kungena isidumbu endlini. \"Ubungaze ufunge ukuthi kukhala umuntu wesifazane. Besingazi ukuthi usekhala okokugcina,'' kusho uNkk Khumalo.Uthe kuthe eqeda ukuhayiza washayeka phansi akuphelanga mizuzu emingaki wathula. Uthe kumane kwahlwa emini kubona.\"Indlela okwenzeke ngayo isethusile sonke njengomndeni. Siyazibuza siyaziphendula ukuthi ngempela sivelelwa yini,'' usho kanje.Uthe uqhubekile umngcwabo wendodana ngeSonto. \"Njengamanje senza amanye amalungiselelo omunye futhi umngcwabo. Angikaze ngiyibone mina into enjengalena,’’ usho kanje.Uthe okunye abakusolayo ngokuwa kukababa uma ebona kungena ibhokisi lendodana yakhe ukuthi kungenzeka umane wacabanga ngomkakhe okungakapheli ngisho izinyanga ezimbili ebandakanyeke engozini yemoto washona."
    },
    {
        "content": "IZAGUGA ezihlala ezindaweni ezingaphansi kukaMasipala waseMshwathi zihlonyiswe ngolwazi futhi zabuyela emakhaya ziqiqinge izipho ezihlukahlukene. Phakathi kwezipho ezihlonyulwe yizaguga ebezihambele umcimbi wokubangazwa kwazo kubalwa izinduku zokudondolozela, ama-voucher amane okulala izinsuku ezimbili eMsinsi Resort, ama-hamper amabili, imitsholwane yamawolintshi, imiswibelo, amakha angama-roll on nokunye okuningi.IMeya yakuMasipala waseMshwathi, uMnuz Mandla Zondi, ithe iyona ephakamise kumakhansela ukuba kubungazwe izaguga ezihlala ngaphansi kwalo mkhandlu.\"Ngiyajabula ukubona ogogo ngoba yibo abathatha imadlana abayinikezwa wuhulumeni ka-ANC bayidle nabazukulu. AbakwaSassa bathe kunemali esizokwengezwa kwizaguga ezihola impesheni yokuguga kodwa ezingasakwazi ukuzenzela kanye nakwizingane ezihola isibonelelo sabantwana kodwa ezingasenabo abazali.UNksz Lusanda Ntolosi, ongumxhumanisi kamasipala ne-IEC, ufundise izaguga ngokuthi kulo nyaka kuzobe kuvotwa kanjani. Uthe amaphepha okuvota azobe emathathu ngenxa yokuthi kukhona abazobe bengenele ngokuzimela. \"Kunelikazwelonke eliluhlaza okwesibhakabhaka, elesifunda elinombala o-orange nelesifundazwe elinombala o-pink.\"UNksz Ntolosi unxuse izaguga ukuba zibhalise ngokohlelo lobuchwepheshe ukuze zikwazi ukuvota ngezinsuku ezikhethekile, okunguMeyi 27 no-28.Uthe kunezaguga ezizofika esikhungweni lapho kuvotwa khona nalezo ezizofikelwa emakhaya.USister Morgan wasesibhedlela sase-Appelsbosch unxuse abahlengikazi ukuthi yize emitholampilo kuvulwa ngo-7 ekuseni,  kuvalwa ngo-4 ntambama kodwa akufanele iziguli zibuyele emakhaya zingaqedwanga ukwelashwa.Uthe abantu sekufanele bengakunqeni ukuyohlolelwa izifo emitholampilo ngoba sekuhlale kufika odokotela.\"Abantu sebeyakwazi ukuxilongwa amazinyo namehlo, bathole nezibuko. Kufika nodokotela abangama-physio.\" USister uthe lokhu kwenzeka ngenxa yomshwalense obizwa ngeNH1. Esephetha uthe uma kudingeka umuntu adluliselwe esibhedlela, uyahanjiswa mahhala ngezinsuku ezithize.Obeyisikhulumi sosuku uNkk Peggy Nkonyeni uthe okwenza kubekhona izaguga kuhulumeni ukubhekela amalungelo ontanga babo. \"Ukuthi lokhu enikuzwayo, nabo bayakuzwa. Uma kuthiwa ogogo bahlukunyezwa ngabazukulu, nabo bayahlupha.\" UNkk Nkonyeni uthe ziningi izinto ezihlukumeza ogogo nomkhulu, uhulumeni ayilungisayo.\"Nizokhumbula ukuthi ngesikhathi kuthatha uhulumeni, ogogo babehola ngekwata uR395. Wathi uma ethatha uhulumeni wayinyusa wayibeka kuR995. Saqhubeka salwa. Manje nina senihola imali engaphezu kuka-2000. Uma uzoyeka lohulumeni, uyazi yini ukuthi abanye bazokwenzenjani. Bazoniphuca.\" UNkk Nkonyeni uthe kuqala abantu abamnyama babehola imali engalingani neyezinye izinhlanga.Eqhuba uthe uhulumeni ka-ANC ufike wafundisa izingane mahhala kusukela kuGrade 0 kuze kufike ku-Grade 12. Uthe uyaqhubeka uhulumeni afundise izingane nasezikhungweni zemfundo ephakeme. \"Uthe esuka lapho wakhela abantu izindlu zamahhala. Akekho noyedwa umuntu lapha ongakaze wahlomula kuhulumeni.\"Ubuye wagqugquzela izaguga ukuba zizivocavoce futhi zidle ukudla okunempilo.\"Ungadli ube uphuza ngoba isisu sakho sizoqina. Lokho kuzokwenza ukuthi uma sewuya endlini encane ufike ukhiphe imisimbane. Ngikhuluma kanje ngoba lomsebenzi ngiwufundele. Yingakho senginoMqemane Institutes of Wellness. Uma nifika khona siyakuchatha futhi sikufake okwangaphezulu ukuze kuphume konke ukungcola.\"Lo mcimbi bewuhanjelwe wuNdlunkulu uThobekile Maphumulo, usomabhizinisi uMnuz Themba Njilo, iLungu lePhalamende eKapa, uNkk Sfucwana Zungu, uSomlomo waseMgungundlovu uNkk Nonhlanhla Gabela, uNkk Mbali Ndlovu woMsinsi Holding nabaNtwana baseNdlunkulu nezinye izicukuthwane. Uhlelo lwalo mcimbi beluphethwe wuZanele Mbokazi woKhozi kanti kunandise isihlabani somculo wokholo, uHlengiwe Mhlaba noKing M."
    },
    {
        "content": "USALE egade abafundi ngesikhathi othisha beduba ukufundisa, uthishanhloko wasesikoleni Umbambangwe High KwaFelekisi, eManzimtoti, abamsola ngokuhlukumeza nokuqhuba intwala ngewisa.Othisha okuvele ukuthi bevile kwabangu-20, bavuke bayoqhinqa emahhovisi omhloli kwiSekethi eMbumbulu, befuna umnyango ungenelele ngabakubize ngokuphathwa ngesandla sensimbi nokuhlukunyezwa. Uthisha ongagunyaziwe ukukhuluma nabezindaba, uthe ithumba liqhumbuzwe ukuvulelwa icala kukazakwabo othandana nabobulili obufana nobakhe ngaphakathi emnyangweni. Icala avulelwe lona elokukopelisa abafundi bakaGrade 12 iGeography ngesikhathi kubhalwa izivivinyo zikaJuni nonyaka, ngaphambi kokuvalwa kwezikole.“Sekunesikhathi emsebenzisa kabuhlungu, emnyanyela indlela ayiyo, kanti ubevele enyamanambana kuthishomkhulu selokhu afika ngo-2019. Esanda kuqashwa besehhovisi, uthishomkhulu waphimisa amagama abuhlungu, wathi uzothatha amadoda abantu esikoleni ngoba uyisitabane,” usho kanje.Uthe isenzo sokuhlukumeza othisha yinto uthishomkhulu ayiqala efika ngo-2016, ebadelela engabazi nokuthi bayini.Uthe kamuva nje, ngaphambi kokuvalwa kwezikole, usole othisha ngokumthakatha emva kokuthi ethe uthole inkalankala ifile emnyango wehhovisi lakhe, wathi lokhu  kuholele ekutheni anqume ukulawula abangena ehhovisi lakhe elibuye libe nezinsiza ezibalulekile zesikole. Uthisha ukhale ngokuthi lesi senzo sikathishanhloko siphazamise ukufunda kwezingane ezenza uGrade 12 ngamaholidi asebusika ngenxa yokuthi othisha bebengakwazi ukusebenzisa umshini wokufothokhopha.Kuthintwa uthisha okuthiwa uvulelwe icala okuvumile ukuthi uthandana nobulili obufana nobakhe, unqabile ukuphawula ngalolu daba athe imigomo ayimvumeli kodwa wakuqinisekisa ukuthi likhona icala elifakwe emnyangweni nguthishanhloko oluthinta abafundi.Umthombo weSolezwe  uqinisekise ukuthi othisha bahlangane nabaholi bezinyunyana egatsheni nomnyango ngenhloso yokuveza indlela abaphethwe ngayo. Uthe umhloli ubekhona kulo mhlangano wathembisa ukulidlulisela emahhovisi omnyango ezingeni lesifundazwe lolu daba. Umthombo uthe bazamile ukukhuluma nothishanhloko kodwa akekho okwazi ukumsola ingcaca kubona ngoba uma uphikisa akushoyo uyakunombola bese ekuhlukumeza emsebenzini. Uthe uma umnyango ungangeneleli, bazoqhubeka othisha nokungalubhadi esikoleni, bavukele ukuyoqhinqa emahhovisi.Kuthintwa uMnuz Sibongiseni Xulu (uthishanhloko), ukhombise ukushaqeka ngalolu daba, wakhala ngokuthi umthetho womnyango awumvumeli ukuthi aphawule kwabezindaba.“Ukube bekuthiwa mina njengendoda nje yakwaXulu angiziphendulele bengizophawula, manje ngoba nginguthishomkhulu angikwazi ukuphawula, umgomo womnyango awungivumeli,” usho kanje.Kushaye isikhathi sokushicilela uMnyango wezeMfundo KwaZulu-Natal ungakaphenduli ngalolu daba.UMbatha (esingenalo igama lakhe) ongusihlalo wesigungu esengamele isikole unqabile ukuphawula ngalolu daba wanxusa intatheli ukuthi ifike emhlanganweni ongoLwesithathu."
    },
    {
        "content": "USHIYE esezihlelele ukuthi zikwazi ukuzimela izingane zakhe uZanele Mbokazi Nkambule ongcwatshelwe emathuneni aseMariannhill, eThekwini, ngoMgqibelo.UZanele (52) obengumsunguli wama-Crown Gospel Music Awards ushone ngoMsombuluko owedlule ngemuva kokuhlaselwa yisifo somdlavuza wamaphaphu.Uhlonishwe ngomngcwabo osesigabeni sesibili ezingeni lesifundazwe.Enkonzweni yomngcwabo wakhe ezinye zezikhulumi bezihamba emazwini okuthi zifunde lukhulu kuye.Indodakazi yakhe uNonjabulo Mdluli, ithe ngesikhathi kushona unina omzalayo, owayelamana noZanele, uQondi, bakhuliswa nguZanele.UNonjabulo uchaze umama uZanele njengomuntu owayesebenza ngokuzikhandla, wathi ngesikhathi esegula “wayesho izinto obonayo ukuthi uthini kodwa futhi ungafuni ukubona”.Uthe wayesho ukuthi uyagula futhi ekhala ngezinhlungu.“Umama wayengakhali kodwa yilapho engabona khona ukuthi uyagula. Impilo yakhe yonke wayengahlukani ne-laptop yakhe. Ezinyangeni ezintathu ezedlule wathi uyayivula i-laptop ethi uyasebenza wayivala wathi akuvumi. Kwakungokokuqala selokhu ngamazi engakwazi ukusebenza. Kwakumcasula kakhulu ukuthi akakwazi ukusebenza,” kusho uNonjabulo.Uthe wabiza umhlangano womndeni wathi unemali futhi ucela bonke beze namacebo amabhizinisi.Uthe wawacubungula enza nezincomo zokuthi yiliphi alibona lizosebenza. Ubonge ukwesekwa kwakhe nomndeni wabo kwaze kwaba yisekugcineni.“Ukube ukhona ngabe uyasho ukuthi uyibonile ingqovungqovu engihambe ngayo. Igama likaZanele lizohlale likhona ingunaphakade.”UNonjabulo ubemi esiteji nomfowabo uLindo nezingane zikaZanele ezimbili uYolanda Myeza noMawande.Umzukulu wakhe uMazwi obehamba nabanye abazukulu u-Andiswa noNolifa, uthe uZanele ubaphe impilo efiswa ngabaningi.Umyeni kaZanele uMbhishobhi Mpendulo Nkambule encwadini afundelwe yona, uthe ubusisiwe ngokuthola uthando lwangempela ngoba uZanele ubemthanda.Enkonzweni bekunezikhulu zikahulumeni, osaziwayo, nabanye.Uhlelo beluphethwe ngobunono wuThokozani MaMkhize Ndlovu noSiya Mhlongo.Kubaculi abebenandisa kubalwa kubo uSbu Noah, Dumi Mkokstad, Benjamin Dube, Solly Mahlangu noRebecca Malope.UNdunankulu waKwaZulu-Natal, uThami Ntuli, ubonge uMengameli Cyril Ramaphosa ngokuvumela ukuthi uZanele ahlonishwe ngomngcwabo kahulumeni.Uthe yize engasekho kodwa umbono wakhe wokuthuthukisa abantu abasha nezobuciko kuzoqhubeka.UZanele ubeyingane yokugcina kaMichael noMargaret Mbokazi abangasekho.Waqopha umlando ngokuba ngowesifazane wokuqala ukusakaza ohlelweni lwantambama kuKhozi FM okuwumsakazo ashone esebuyele kuwo.Uke wethula izinhlelo zethelevishini futhi wabhala izincwadi.Ushiye emhlabeni umyeni wakhe, izingane nodadewabo uKitty Zulu."
    },
    {
        "content": "UBANJWE ugesi washona umsebenzi ngesikhathi ezama ukutakula uzakwabo obesenkingeni efana neyakhe.Kuthiwa uMnuz Sithembiso Nkomanisi (20) uficwe wukufa ngesikhathi yena nabanye asebenza nabo belungiselela ukuqala umsebenzi.Kuvela ukuthi bebezolungisa isiphehlimandla sikagesi iNkobongo Substation, eShakaskraal, KwaDukuza ngoMsombuluko.Okhulumela uMasipala waKwaDukuza uMnuz Sphesihle Ngobese, ulandise ngokuthi umufi ubengumsebenzi wenkampani ezimele eyaziwa ngokuthi Ijuba Investments ebijutshwe wumasipala ukwenza umsebenzi wokulungisa isiphehlimandla sikagesi.“Kusolakala ukuthi uNkomanisi ubanjwe ugesi ngesikhathi ezama ukuhlenga uzakwabo okunguyena oqale wabanjwa ugesi,” kusho uNgobese.Kubikwa ukuthi umsebenzi wokulungisa okuthile kulesiphehlimandla sikagesi bewuzokwenza kunqamuke ukuphakelwa kukagesi emiphakathini eminingi eyakhele uWard 7, 8, 12, 20, 23 no-28.UNgobese ube esedlulisa amazwi enduduzo emndenini kamufi, enkampanini abeyisebenzela, ophikweni lukagesi nakubantu abebemazi.Ube esefisela ukwelulama okuphuthumayo kuNgema okuthiwa uyelashwa esibhedlela.Okhulumela amaphoyisa KwaZulu-Natal, uConstable Thenjiswa Ngcobo, uthe amaphoyisa aseMhlali avule idokodo lapho ephenya khona imbangela yokushona komuntu.Uthe kusolakala ukuthi uNkomanisi nozakwabo bebekade benza umsebenzi wokushintshwa kwamakhebuli kanti uzobanjwa ugesi.Uthe ushonele esibhedlela efika. "
    },
    {
        "content": "UMMANGALELWA wokuqala ecaleni lokufa kukaSenzo Meyiwa, uMuzikawukhulelwa Sibiya, uthi amaphoyisa awamtholanga neselula ngesikhathi eboshwa.USibiya ubechitha ubufakazi bukangoti wamaselula, uLieutenant Colonel Gideon Gouws othi, wahlola amaselula abamangalelwa wathola ukuthi babexhumana. UMeyiwa wadutshulwa wabulawa ekubo kwentombi yakhe uKelly Khumalo eVosloorus, eGauteng, ngo-2014.Bahlanu abalisa abashushiswayo, uMbuso uthi yibona abathengwa base bemphumela inqina uMeyiwa bamkakisa okwenyamazane bamjuqa. Bonke abamangalelwa bayawaphika onke amacala abethweswe wona.UGouws uthe wathatha umsebenzi emuva kokuthi uLieutenant Colonel Lambertus Steyn ethathe umhlalaphansi. UGouws uthe watshelwa ukuthi uSibiya watholwa neselula ngesikhathi eboshwa nokuyiyona eyahlolwa ukuthi inabo yini ubufakazi obuhlobene necala.Ummeli kaSibiya, u-Advocate Thulani Mngomezulu, uthe ayikho iselula eyatholwa ekhasimendeni lakhe. UMngomezulu uqale wadlana indlebe noSibiya obechaza nangezandla kummeli wakhe.UMngomezulu ubuye lapho wathi ikhasimende lakhe alikaze litholwe neselula.“Ngiyabuchitha ubufakazi bakho bokuthi amaphoyisa athatha iselula kuSibiya ngesikhathi eboshwa. Awunabo nobufakazi bemiyalezo noma uWhatsApp, abukho ubufakazi obukhomba ukuthi waxhumana nommangalelwa wesibili,’’ kusho uMngomezulu.UGouws ubelokhu emile ekutheni imininingwane yokuboshwa kukaSibiya iveza ukuthi iphoyisa elambopha lamthola neselula eyathathwa ukuze ihlolwe.UGouws uphinde wagadla kuKelly, wathi ubufakazi bukhomba ukuthi waxhumana nommangalelwa wesihlanu uFisokuhle Ntuli. Udaba lokuxhumana kukaKelly noNtuli luke lwavela phambilini, kwashaqeka abaningi.UGouws uthe naye uthole ukuthi uNtuli waxhumana noKelly ngocingo ngo-Agasti 2, 2014, baxoxa cishe imizuzu emibili, kuyoshaya u-11 ebusuku. Uthe baphinda baxhumana futhi ngo-Okthoba, baxoxa ngocingo.Ngesikhathi kwethulwa ubufakazi, abamangalewa bebelokhu bexoxa sakuhleba babuye bahleke abanye banikine amakhanda. Bebebuye babonakale bethe njo kufakazi obekhuluma, sabantu abafuna ukuzwa kahle.UMbuso uthe kusazoza ufakazi osuka enkampanini ehlinzeka ngosizo lwamaselula ezolandisa inkantolo ngalokhu okuqukuthwe amaselula abamangalelwa.Kulindeleke ukuthi icala libuyele enkantolo namuhla abameli baqhubeke nokuphosa imibuzo ufakazi."
    },
    {
        "content": "UZICELELE ikhefu lokuxazulula izingxaki ezimkhungethe umsakazi woKhozi FM osolwa ngokushaya alimaze isinqandamathe sakhe ngempelasonto.Kuvela ukuthi lo msakazi ovulelwe icala lokushaya ngenhloso yokulimaza owesilisa ozishaya isifuba ngokuthi uyisinqandamathe sakhe, uzicelele ikhefu lesikhashana emsebenzini ukuze abhekane nezinkinga zakhe zangasese.Lokhu kuvezwe nguNksz Mmoni Seapolelo okhulumela iSABC, othe abaphathi besiteshi Ukhozi FM bathole isicelo esivela kulo msakazi sokuba anikezwe ikhefu lesikhashana.“Abaphathi boKhozi FM bafuna ukukuqinisekisa ukuthi uMnuz Siya Mhlongo ucele ukuhlaba ikhefu emsebenzini ukuze abhekane nodaba lwakhe. Ngalesi sikhathi uZama Mseleku uzobe ebambe izintambo  ohlelweni lwakhe,” kusho yena.Lo msakazeli womphakathi ubuye waveza ukuthi uyazi nge-video ezungeza ezinkundleni zokuxhumana yesigameko asolwa ngaso uMhlongo. “Abaphathi nabo bayayazi le video... njengamanje bangathanda ukunikwa ithuba lokukhuluma lolu daba ngaphakathi ngokuhambisana nezinhlelo ze-SABC. Ngaphezu kwalokho, uma udaba lubikiwe kwabaphethe umthetho, abaphathi nabo bazoluhlonipha lolo hlelo.”UMhlongo uvulelwe icala lokushaya ngenhloso yokulimaza esiteshini samaphoyisa eThekwini. \"Amaphoyisa aseDurban Central aphenya icala lokushaya ngenhloso yokulimaza, kulandela isigameko okusolakala ukuthi owesilisa oneminyaka engu-29 ushaywe, wagwazwa ngumsolwa amaziyo ngo-Agasti 31, 2024. Umgilwa ulimale ebusweni wabe esephuthunyiswa esibhedlela ukuze athole usizo lwezempilo,\" kusho uColonel Robert Netshiunda.Umgilwa uthe udlulisele emaphoyiseni ubufakazi bezithombe nama-video nemininingwane yasesibhedlela njengokucela kwawo amaphoyisa.“Amaphoyisa acele ukuba ngiwalethele ubufakazii bezithombe nama-video.”Isolezwe lizamile ukuxhumana noSiya Mhlongo kodwa ucingo lwakhe lusavaliwe kanti nemilayezo athunyelelwe yona ayiphendulwa."
    },
    {
        "content": "LUYINZUKAZIKEYI udaba lwamanzi kuMasipala waseThekwini njengoba iningi lezakhamuzi ligcine ukuba namanzi aphuma kompompi ngoLwesine.Njengoba kade kuyimpelasonto, ezinye izingane ezifundayo aziwashile ngoba amanzi abengekho impelasonto yonke. Kwezinye izindawo ugesi awukho, nakhona sekuphele izinsuku ezintathu ungekho, emadolobheni afana naseThekwini, eSiphingo, kanti imfucuza isakazwe emigwaqweni.Ukuphazamiseka kokulethwa kwezidingo ezifana namanzi nogesi, ukuqoqa kwemfucuza kweyamaniswa nesiteleka sabasebenzi abangaphansi kwenyunyana, iSouth African Municipal Workers' Union (Samwu).Abasebenza bakuMasipala iTheku bangene esitelekeni befuna ukuthi umqashi akhulume nabo mayelana nokuthi iholo labo lingaphansi kwelozakwazo abasebenza komasipala abangama-metro, i-Ekurhuleni nawamasipala waseKapa ekubeni belawulwa umthetho ofanayo.Umasipala usola abasebenzi ngokuthi bangene esitelekekeni esingekho emthethweni, bachitha udoti baphazamisa ukuthunyelwa kwezidingo kubantu. Ngenxa yalokhu, umasipala uthole incwadi yenkantolo evimbela abasebenzi ukuthi bazibandakanye nesiteleka.UMnuz Siya Dladla weSamwu, uthe kuze kube manje umqashi akakaze ahlangane nabo njengoba kade becelile, ayikho impendulo abasayitholile echaza ukuthi bazohlangana nini ukuze kudingidwe lolu daba. \"Siyayihlonipha incwadi yenkantolo,\" kusho uDladla.Ebuzwa ukuthi uma kunjalo ngabe sebebuyele yini emsebenzini, akaphendulanga ngokuqondile, uthe bayawuhlonipha umthetho. Waqhubeka wathi ngabathile abazicabangelayo ukuthi ibona abathintekayo ekuphazamisekeni kokulethwa kwezidingoUMasipala weTheku izolo, uthumele isimemo ezintathelini uthi uzoba nesithangami sabezindaba khona izolo, wabuye wasihlehlisa, wathi uzozazisa izintatheli ukuthi sinini.Ezindaweni ezisenyakatho yeTheku okuyiseVerulam, ePhoenix, KwaMashu, Ntuzuma, eNanda nakwezinye, umphakathi ubuhlangana nawo uphethe izigubhu namabhakede, uhambe ubheka amanzi. Kwabanye ompompi abasemigwaqweni abephuma amanzi kodwa kwabanye abengasaphumi. UNksz Nomusa Mkhize oyisakhamuzi saKwaMashu, uthe ubehlale enamanzi awafake emabhekedeni okugada ingozi,  aseze aphela njengoba sekuphele izinsuku ezintathu amanzi engekho kulendawo.\"Isimo esiphila ngaphansi kwaso sinzima kakhulu. Selokhu ephelile amanzi iloli ewalethayo ayifiki, amathoyilethi ayanuka, izingubo aziwashiwe kakhulukazi ezabantu abasebenzayo nezingane zesikole. Endlini akusahlanzwa ngoba amanzi amancane esinawo siwongela ukupheka nokuphuza,\" kusho yena.Ezindaweni ezihlala omntakabani ezifana naseMorningside naseWestville amanzi ake avaleka nakuzona ngoMgqibelo emini kodwa izolo abesebuyile "
    },
    {
        "content": "SIKHIHLA esikaNandi isaguga (78) saseLovu, eThekwini esiqolwe isamba semali owesilisa waseMgababa, esidayisela indlu yomxhaso okungesiyo eyakhe.UNkk Cecilia Mswazi (78) otshele Isolezwe ukuthi usephenduke undingasithebeni, uthe bekunguMeyi nyakenye ngesikhathi ethenga umuzi kuMnuz Daluxolo Sifumba ngoR160 000.Elandisa ngesigameko, uthe wayefuna ukuthola umuzi omusha emva kokudayisa omdala ayesehlale kuwo iminyaka.Uthe wezwa ngowesilisa wendawo ukuthi uSifumba udayisa umuzi wakhe osendaweni, wamnika inombolo yocingo ukuba amshayele.“Sengimshayela ucingo ngathola ngempela ukuthi uyawudayisa umuzi. Wajaha ukuthi sikhokhelane, wathi nokho itayitela akakalitholi,” kusho uNkk Mswazi.Uthe uSifumba wathi uma selibuya itayitela, liyoshintshwa libize uNkk Mswazi.Uthe baya ebhange, bayofakelana imali isuswa ebhange likaNkk Mswazi, iya kwelikaSifumba.“Ngahamba ngayongena kahle endlini kodwa kwathi uma kuphela isonto omakhelwane bangitshela ukuthi ngizophuma kabuhlungu kuwo, sengikhishwa abanikazi bangempela,” kusho uNkk MswaziUthe wathi uma ebuyela kuSifumba, wangundaza, maqede waqala waziba izingcingo zakhe.Uthe kuthathe isikhathi ezama ukuthi uSifumba ambuyisele imali yakhe, kwaze kwafika ekutheni ayomvulela icala ezinsukwini ezimbalwa ezedlule.“Ungenze isilo sengubo engiqola imali yami yokugcina. Ngesikhathi ngithenga indlu, nganginethemba lokuthi ngizoba nekhaya elikahle kanti angibuzanga elangeni,” kusho uNkk Mswazi.Uthe akufunayo kuSifumba, imali yakhe.Ethintwa uSifumba uthe uNkk Mswazi ukhuluma iphutha, yena wamtshela ukuthi indlu ayikabi netayitela emdayisela wathi akunankinga.“Emva kwezinyanga ezintathu ehlala kuyo wathi iyavuza akasayifuni, ngamtshela ukuthi imali uyoyithola uma sengithole itayitela,” kusho uSifumba.Uthe kumanje kuhlala indodana kaNkk Mswazi kule ndlu. Uvumile ukuthi indlu kwakuzoba eyomuntu othile kodwa wagcina enikwa enye indlu eCornubia. Uthe akulona iqiniso ukuthi uziba izingcingo. Okhulumela amaphoyisa KwaZulu-Natal, uColonel Robert Netshiunda, ukuqinisekisile ukuthi amaphoyisa aseManzimtoti aphenya icala lokukhwabanisa kulandela isigameko lapho isaguga siqolwe isamba semali."
    },
    {
        "content": "Iphoxekile iCosatu kuphunza imizamo yokuhlenga imisebenzi engu-4 889 yabasebenzi beSouth African Post Office (Sapo), abadiliziwe emuva kokuthi isicelo soxhaso lwe-Temporary Employment Relief Scheme (TERS) singaphumelelanga.Ababhekelele ukuhlenga iposi bebefake isicelo kwi-UIF ukuthi ikhokhele abasebenzi amaholo izinyanga eziwu-12 ngesikhathi beseza nezinhlelo zokuletha uzinzo eposini. Lesi sicelo besibhekwa ngaphansi kweCCMA okuyiyona ebhekelele izinhlelo zokudilizwa kwabasebenzi.Kuleli sonto kuvele izindaba zokuthi isicelo asiphumelelanga ngoba ababhekelele ukuhlenga iposi abanazo izinhlelo ezicacile zokungenisa imali nokugcina abasebenzi beqashiwe.ICommission for Conciliation, Mediation and Arbitration (CCMA) iye yasichitha lesi sicelo ikhala ngokuthi ngeke imise ukudilizwa kwabasebenzi ngoba izinhlelo bezithi basazodilizwa emuva kwezinyanga eziwu-12 kade beholelwa yiTERS.Kuzokhumbuleka ukuthi ngesonto eledlule Isolezwe belibike ukuthi kuzohoxiswa izinyanga eziwu-12 ukudilizwa kwabasebenzi njengoba bekufakwe isicelo seTERS, kodwa manje ababhekelele ukuhlenga iposi bathe bazodilizwa abasebenzi.UMnuz Anoosh Rooplal obhekelele izinhlelo zokuhlengwa kweposi, uthe baphatheke kabi ngokungaphumeleli kwesicelo sabo.“Ngesikhathi sifaka isicelo sasho ukuthi ukudilizwa kuzomiswa isikhashana njengoba sasifake isicelo seTERS.“Njengoba singaphumelelanga abasebenzi abawu-4 889 bazodilizwa. Sizamile ukuhlenga imisebenzi kodwa asiphumelelanga.“Siyazi lesi sinqumo sizoba nomthelela omubi kubasebenzi abathintekayo nemindeni yabo, siyaxolisa ngalokhu,” kusho uRooplal.Izindaba zokudilizwa kwabasebenzi baseposini ziqale ukuvuthwa ngonyaka odlule ngesikhathi ababhekelele izinhlelo zokulihlenga bethi ukunciphisa abasebenzi kuzolisiza ukonga imali.UMnuz Matthew Parks ongumkhulumeli weCosatu osabambile, uthe sibaphoxile isinqumo seCCMA sokuchitha isicelo seTERS.“Asikwazi ukulahlekelwa yimisebenzi njengamanje. Sizokhuluma noNgqongqoshe wezemiSebenzi nowezokuXhumana ngalolu daba,” kusho uParks.Iposi linezikweletu ezingaphezu kuka-R3 billion okubalwa nemali yokurentela amaposi ahlukene.Amaningi asevaliwe kanti imiphakathi yasemakhaya iyakhala ngokuvalwa kwamaposi. Emakhaya abantu basasebenzisa amaposi ukuhola izibonelelo, ukulondoloza imali, ukulanda imishanguzo nezinye izinsiza."
    },
    {
        "content": "SIBALISA ngokusala dengwane kubulawa umzukulu, isaguga esinguninakhulu wowesifazane okuthiwa ushaywe yinhlamvu ebinhlanhlatha ngesikhathi kuqhunyiswa izibhamu enkonzweni yomngcwabo wowayeyisosha loMkhonto WeSizwe, obusenkundleni yezemidlalo eChesterville, ngeSonto.Lesi sigameko esishiye abantu beshaqekile, kuthiwa senzeke kungcwatshwa uMnuz Story Shelembe owayeyisosha loMkhonto weSizwe, kanti ngesikhathi kuviliyelwa kuqhunyiswa izibhamu okukholakala ukuthi bekwenziwa ngenhloso yokuhlonipha umufi, kuphethe ngezinyemebezi emndenini wakaNdlovu. Kudubuleke ilungu lawo uNksz Thobile Goodness Ndlovu (24), okuthiwa ubezimele nabanye esangweni lenkundla yezemidlalo bebukela kuqhubeka umngcwabo.Uninakhulu kaThobile, uNksz Constance Ndlovu (81) ekhuluma neSolezwe, uthe ufe olwembiza ngomzukulu wakhe abethembele kuyo njengoba ubezihlalela naye emlekelela njengoba esewumuntu ophila nezifo ezingamahlalakhona ngenxa yokukhula.“Ubengekho ngisho ngaphakathi emngcwabeni ngokuzwa kwethu. Ubezimele esangweni nezinye izingane bebukela buqamama njengoba bekuviliyela amasosha, kanti kuzothi sekuqhunyiswa izibhamu, inhlamvu ivele ikhethe yena. Ngibuhlungu kakhulu ngoba bekuyona ngane ebengizihlalela nayo, abazali bayo abanginikeza yona ukuthi inginakekele njengoba sengikhulile futhi ngihlala ngokugula,” kubalisa yena.Uthe okubuhlungu kakhulu ukuthi umufi ushiye ingane enezinyanga eziwu-18 abebehlala nayo osekuzophoqa ukuthi iyohlala noninakhulu.Uthe inhlamvu ingene esweni kanti uphuthunyiswe emtholampio nokuyilapho ephelele khona.“Bengingazi lutho ngizihlalele ekhaya. Ngibone kuma iveni yamaphoyisa egcekeni bangitshela ngalokhu esekwenzekile.  Ngiyafisa ukuthola izimpendulo ukuthi ubani odubule umzukulu wami,” usho kanje.UMnuz Zethembe Cele owayemgqugquzeli ophikweni lomakadebona boMkhonto WeSizwe, i-MK Military Veterans Association osefudukele kwi- MK Party, uthe wazisiwe ngesigameko esenzeke kuqhubeka inkonzo yomngcwabo kazakwabo.“Odubulile akulona isosha ngiyasola umuntu nje. Amasosha aqeqeshiwe kakhulu ngokudubula futhi ayazi ukuthi uma udubula ungahlose kulimaza umuntu, isibhamu sibhekiswa emoyeni futhi kungaqondaniswa nendawo enesixuku sabantu,” kusho uCele.Okhulumela amaphoyisa KwaZulu-Natal uConstable Thenjiswa Ngcobo uthe amaphoyisa aseCato Manor aphenya icala lokubulala emva kokuthi owesifazane oneminyaka engu-24, kusolwa ukuthi udutshulwe inhlamvu ebinhlanhlatha ivela kumsolwa ongaziwe, obalekile emva kwesigameko."
    },
    {
        "content": "UBALISA ngeminjunju ayizwayo owesifazane waseMadundube, eMbumbulu ngokubulawa komyeni wakhe obeyiphoyisa eselathatha umhlalaphansi.UNkk Zilungile Makhanya ubalisa ngokudutshulwa kukaMnuz Joachim Makhekhe Makhanya (65) okuthiwa uhlaselwe esemzini wakhe eMbumbulu.UNkk Makhanya uthe umufi ubeqeda kugeza ngesikhathi kuthushuka indoda engazange ibuze lutho yamane yamdubula wawela khona lapho.Uthe indlela ebimdubula ngayo bekubonakala ukuthi yenza isiqiniseko sokuthi akasindi. “Ngikutshela ukuthi le ndoda imdubule wawa phansi. Isidumbu sakhe sagingqika saze sayofika ekugcineni kwegceke. Ushonele khona lapho,’’ kuchaza yena.Uthe indawo yokugezela ingaphandle komuzi. Uthe bebekade begeza bobabili ngesikhathi edutshulwa.Noma iyinye indoda ebonakale idubula amahlandla amaningi ibhekise kumufi, kodwa uthe kukhona abanye besilisa ababili ebebekhona.“Owomndeni uthe uwabonile amanye amadoda amabili egcekeni abekade ehambisana nalo odubulile,’’ usho kanje.Uthe okumhlukumezile ukuthi lesi sehlakalo senzeke phambi kwakhe.\"Ingihlukumezile kakhulu le nto indlela eyenzeke ngayo,’’ usho kanje kuzwakala ukuthi ukhathazekile emoyeni.Uthe iminjunju yokubulawa komyeni wakhe phambi kwakhe isekude ukuphela.Kuthiwa umufi uzamile ukubaleka kodwa wagcina ewa phansi. Kuvela ukuthi udubuleke esifubeni, esiswini nasengalweni yangakwesokudla, ethangeni kwesokudla, umlenze wangakwesobunxele kuthiwa uphukile futhi ubumbobombobo yizinhlamvu.Egcekeni kuthiwa kutholakale amagobolondo ezinhlamvu amahlanu.Ukhala ngokuthi kuduma ikhanda kuyena njengoba engazi ukuthi siyini isizathu sokubulawa komyeni wakhe.“Akukho nje nokuncane esingathi siyakusola ngabe siqamba amanga aluhlaza,’’ usho kanje.Uchaze umufi njengowesilisa obengenazo izitha kodwa engumuntu obechitha isikhathi esiningi ngokuzivocavoca.Uveze ukuthi umufi wathatha umhlalaphansi emaphoyiseni ngo-2016.Okhulumela amaphoyisa KwaZulu Natal, uColonel Robert Netshiunda, uthe amaphoyisa aseMbumbulu aphenya icala lokubulala kulandela isigameko sokubulawa kowesilisa."
    },
    {
        "content": "UKHIHLE esikaNandi enkantolo owayengumdlali weBanyana Banyana efakaza ngempilo enzima aseyiphila kusukela adlwengulwa, wagwazwa, wakhuthuzwa, washiywa kuthiwa ufile.Lona wesifazane othandana nobulili obufana nobakhe futhi elingeke lidalulwe igama lakhe ngoba ungumgilwa ecaleni elithinta ucansi, uchazele inkantolo yeMantshi yaseNtuzuma ngobunzima bempilo nokushabalala kwamaphupho akhe emuva kwalesi sigameko.Udalule ukuthi useyinhlekisa emphakathini waKwaMashu  ngoba okwamehlela ebusuku ngoNovemba 29, 2020 kwamshiya engenalo iso.Uthe manje usegqoka izibuko ubusuku nemini kushisa noma kubanda.IMantshi N Sipunzi, igwebe uSandile Wiseman Nikwe (34) udilikajele ngecala lokudlwengula, iminyaka engu-10 ngecala lokuzama ukubulala neminye engu-10 ngelokuphanga kuhlonyiwe.Ukhishelwe umbandela othi akasakufanele ukuphinda aphathe isibhamu empilweni yakhe.“Sengiyinhlekisa emphakathini abantu bangibiza ngamagama ngento engenzekanga ngokuthanda kwami. ”Ngangidlalela iBanyana neqembu lebhola esigabeni esikhokhelwayo eThekwini, kuyimina engondla umndeni wami.“Ngangibizelwe ukuyokwenza inhlolokhono kwiMamelodi Sundowns Ladies kanti ngizoba neshwa ngidlwengulwe,” kuchaza umgilwa.Uqhube wathi okwamehlela kwamshiya nesilonda angakholwa ukuthi siyoke siphole.Ngesikhathi ethula ubufakazi ubekhala, uze wakhumula izibuko wakhipha neso lokufakelwa wabuka ngqo uNikwe, wambuza ukuthi amenza khona wayekwenziswa yini nokuthi wayehloseni ngakho?Uveze ukuthi ngesikhathi emdlwengula bejijimezana, uNikwe wathi, uyaqala ukuhlangana nesif%*# esilwa kanje. Wambuza ukuthi kanti bangaki abanye aseke abenza into efana nalena. Ubuze nokuthi ziphi izimpahla zakhe aziphangwa uNikwe okuyibhulukwe elimnyama, i-anda, iwashi, iselula nophaqa okungatholakalanga? UNikwe uvele wabheka phansi, wathula du.“Ngangingeke ngitholakale ukuba ngangintekenteke. Wangishiya odakeni, uzitshela ukuthi ungibulele. Wangigwaza amanxeba emqaleni engase ngiphefumula ngawo,” kusho umgilwa.UNikwe waboshwa ngoDisemba 4, 2020 wanqatshelwa ibheyili njengoba esebhadle iminyaka emine ezitokisini.Uwaphike kwaze kwaba sekugcineni amacala, wathi ubhecwa ngobubende inyama engayidlanga.Usole umgilwa wathi nguyena owayezifunela ucansi abalwenza bevumelene.Ukhombe ngenjumbane umgilwa wathi nguyena owayefuna ukumgwaza wabe eseyazivikela, ulandulile ukuthi zikhona izimpahla zikamufi azithatha.UMshushisi uNksz Shenola Sewbaran obekunguye obelusa ngemibuzo umgilwa, naye ubebonakala evukwa wumunyu echiphiza ngesikhathi (umgilwa) echazela inkantolo isimo sakhe.UNksz Sewbaran ubuye waveza ukuthi ukupheka ethulula abameli uNikwe, yikhona okubambezele ukuphothulwa kwecala wahlala sonke lesi sikhathi asesihlale esitokisini. Imantshi ibuhlabe yabuhlikiza ubufakazi bukaNikwe yathi bungamampunge, kodwa yamukela obukamgilwa obufakazelwe nayimibiko yodokotela ababili.Kuthiwa umgilwa wahlangana noNikwe ebusuku ngo-11 ngesikhathi eyobheka umngani wakhe.Kuvele ukuthi uNikwe wayazi ukuthi umgilwa udlala ibhola futhi uthandana nabobulili obufana nobakhe.Kuvele ukuthi uNikwe wadonsela umgilwa emseleni, bajijimezana wagcina ewile (umgilwa) wase emgwaza ngebhodlela emqaleni nasemhlane. Kuthiwa wabe esemdlwengula, maqede wamphanga izimpahla zakhe.Umgilwa utshele inkantolo ukuthi wasindiswa ukuthi wavele wazenza ofile okuyinto eyenza uNikwe wamshiya kanjalo ezitshela ukuthi ushonile.Uchaze ukuthi watibula waphuma exhaphozini ayeshiywe kulona, waphumela emgwaqweni wabonwa ngabantu abamphuthumisa emtholampilo.Uthi yilapho kwafika khona izihlobo zakhe wazilandisa ngokumehlele wachaza nokuthi uNikwe omdlwengulile."
    },
    {
        "content": "USIZI luzwa olunye emindenini ehlukene yasoThongathi ekhahlanyezwe yimvula eshiye kukhalwa kule ndawo.Uma ungena ezingxenyeni ezehlukene zakule ndawo ukhangwa yizihlahla eziwiswe umoya zivimbe imigwaqo, izindlu ezidilikile nezimoto ezipheshulwe umoya.Abantu ubafica behlezi ngaphandle kwezindlu bengamaqoqo kubonakala nje ukuthi badidekile futhi basakhuluma ngalo mshophi obehlele.Emndenini wakwaMngadi usizi lumi ngenhla njengoba kubhidlike umuzi wabo waphela maqede kwalimala izingane zamantombazane ezimbili ezingamawele.UNkk Berlina Mngadi ubebalisa ngabazukulu bakhe ebebenonyaka nezinyanga eziyisithupha bezelwe. \"Hheyi futhi Nkosi yami abazukulu bami bebancane kangaka,'' kubalisa yena.Uveze ukuthi isiqandisi siwele phezu kwabazukulu belele. Elilodwa iwele lishonele khona lapho elinye laphuthunyiswa esibhedlela isimo sisibi kakhulu. \"Kwayena lo omunye ubesaphila kodwa bese ebanda. Kodwa konke sikuyekela kuNkulunkulu owazi konke,'' usho kanjena.UMnuz Zakhele Chili uveze ukuthi  nasemndenini wakhe usizi luzwa olunye njengoba kudilike umuzi wakhe kwase kulimala kabi indodana yakhe ayiphuthumise esibhedlela ilimele kabi ekhanda.\"Kubi ngibalisa ngosizi lokuwa komuzi wami. Kodwa nantu olunye usizi lokulimala kabi kwendodana yami,'' usho kanje.UNkk Nkosingiphile Khanyile uthe kumnyama amehlo kuyena akazi nokuthi uzothathani ahlanganise nani uma izinto zimapeketwane ngalolu hlobo.Uveze ukuthi imvula ibhidlize umuzi wakhe oyisitezi ayeewuthenge ngo-R730 000 ngo-2007.Emndenini wakwaMthembu nakhona bakhala ezimathonsi njengoba bebalisa ngokuthi imvula iwubhidlize yawuqeda umuzi wabo ebebengakaqedi ukuwakha.UNkk Noncedo Hlamaphi uthe ukudilika komuzi kubashiye bedidekile njengoba kube manzi nezincwadi zendodakazi efunda u-matric.Ukhale ngokuthi ukonakala kwempahla yasendlini kunezele phezu kosizi lokudilika komuzi.UNdunankulu waKwaZulu-Natal, uNkk Nomusa Dube Ncube,  uthe senyukile isibalo sabantu abadlule emhlabeni ngenxa yemvula kule ndawo.Uthe abayisikhombisa abakhona oThongathi abanye abaseNquthu, eShowe naKwaHlabisa.Uthe kunabantu abangu-55 abalimalile base bephuthunyiswa ezibhedlela wathi kukhona abazobalekelela ngakho labo abangazi ukuthi bazohlala kuphi ngemva kwemvula.Le mvula kuvela ukuthi ikhahlameze lezi zifunda, iLembe, uMzinyathi, King Cetshwayo, Amajuba naseMkhanyakude.Izinhlangano ezigxile ekulekeleleni umphakathi iRed Cross, Gift of the Givers nazo zimatasa ezindaweni ezikhahlamezekile."
    },
    {
        "content": "UPHITHENE amakhanda umndeni wakwaGumede eMalenda, KwaDukuza, kulandela ukushelwa yiyo yonke impahla endlini ngomlilo abathi abazi uqubulwa yini. Ngokusho kwelungu lomndeni, uNksz Nokukhanya Luthuli, umlilo athi uhlasela umndeni kadadewabo, uNkk Dolly Gumede, uqale phakathi nenyanga edlule.Uthe okuxakayo ukuthi yonke imizi udadewabo, umyeni nengane (12) abakhoseliswa kuyo, nayo ivele ishe.Ubalise ngokuthi ngenxa yalesi simo, udadewabo nomyeni wakhe, abanawo namandla okuyixoxa le nsumansumane ababhekene nayo. Echaza, uthe isimine imizi esishile okufaka phakathi okadadewabo lapho okwaqala khona umlilo, kube owakhe (uNksz Luthuli) nawo oseMalenda, nemibili eyalapho bezalwa khona KwaMaphumulo.Udalule ukuthi umlilo wokuqala waqala ekameleni likaNkk Gumede nomyeni wakhe, uMnuz Vusumuzo Gumede. Uthe uGumede wayekhona ekhaya kuqala umlilo, uNkk Gumede yena esetohweni.“Wonke umuntu uqale wazitshela ukuthi udalwe ukuphambana kwezintambo zikagesi njengoba kwakushajwe iselula ekameleni.“Wacishwa kodwa ezinsukwini ezilandelayo, wedlulela kwamanye amakamelo, washisa yonke impahla,” kulandisa uNksz Luthuli.Uthe igcine isha yonke indlu enamagumbi ayisihlanu, kwasha konke okuphakathi, wathi ngokubazwela uzamile ukubakhoselisa kodwa emva kwezinsuku ezintathu befikile kwakhe, wagasela umlilo.“Nakwami kushe yonke into esendlini enamagumbi ayisihlanu,” kusho yena.Uqhube wathi kuphinde kwanqunywa ukuthi baye KwaMaphumulo, lapho okudabuka khona umndeni wakwaLuthuli, nakhona kwenzeka esifanayo.Umuzi wokugcina wesihlobo abaye kuwo, nawo okhona KwaMaphumulo , nakuwo kwenzeke esifanyo.“Udadewethu nomyeni wakhe bagcina bekhetha ukubuyela emumva eMalenda, kuzo lezo zindlu, ezinye zazo ezingenalo uphahla namawindi ngenxa yokungqongqiswa umlilo.“Ayikho inhlobo yosizo esingaludingi. Sidinga ukudla, izimpahla zokugqoka, nokunye okudingwa umuntu ukuze akwazi ukuphila,” usho kanje.Uthe ikhansela lendawo, uNkk Nkintimen Mpaza, ilulethile usizo olufana negilosa, izipontshi nezingubo zokulala kodwa nakho kwaphinde kwasha konke.“Nabebandla esikhonza kulo i-United Congregational Church of Southern Africa (UCCSA), nabo balethe ezinye izimpahla, nazo zasha,” usho kanje.Uthe badidekile ukuthi kwenzekani nokuthi inkinga bayilungisa kanjani.“Sifisa ukuqhubeka sithole usizo lwezimpahla ezahlukene ngoba isimo sibi, ayikho imali yokuthenga okunye,” kusho uNksz Luthuli.Uveze ukuthi umlilo wakamumva wenzeke ngoLwesithathu (olwedlule), wathi bangajabulela noma yiluphi usizo abangaluthola.Ikhansela uNkk Nkintimen Mpanza lithe: “Siluhambisile ngempela usizo, sazibonela isimo ukuthi sibi kangakanani. Siyafisa ukuthi basizakale.”Uthe okuthusayo ukuthi umlilo uke washa phambi kwakhe naye ngesikhathi efikile ezoletha usizo."
    },
    {
        "content": "KUSOLWA unyawo lwemfene ngokungqongqiswa kwehhovisi lekhansela laku-ward 107, eNtuzuma ngoLwesibili.Ngokusho kwekhansela le-ANC, uMnuz Njabulo Ntuli, kwenzeka lesi sigameko nje bekusanda kudedelwa ngebheyili osomabhizinisi bendawo, ngecala lokuphazamisa ukwakhiwa komgwaqo, uSinamumva.UNtuli uthe nakuba bengakabi nalwazi lokuthi lishiswe ubani ihhovisi lakhe kodwa alivelanga lazishisa.“Ayikho enye into ebiyinkinga ewadini ngaphandle kodaba lwalabo somabhizinisi,” kusho uNtuli.Elandisa ngodaba lwabo, uthe kuqale uthuthuva ngo-Ephreli nonyaka ngesikhathi osomabhizinisi abathile bezwakalisa ukungenami ngendlela okukhethwe ngayo abenza umsebenzi wokulungisa umgwaqo owakhahlamezeka ngezikhukhula.“Umsindo ugcine uholela ekutheni udaba lubikwe emaphoyiseni. Kwaboshwa abayisishiyagalombili ekuqaleni kukaMeyi abaficwa besaqhubeka nokuphazamisa uhlelo,” kusho uNtuli.Uthe bahlale ezitokisini ngaphambi kokuthi badedelwe ngebheyili maphakathi noMeyi.“Uma ngingaphazami, baphume ngoLwesihlanu njengoba sekwenzeka isigameko phakathi kwamabili ngoLwesibili,” usho kanje.Uthe uzwile kancane ngezinsongo angazi ukuthi ziqhamukaphi ngoba zizungeze ezinkundleni zokuxhumana zithi bazophindiselelwa ababoshiwe.Uthe ngaphakathi bekungenampahla kagesi kodwa bekukhona imiqingo ebalulekile yabantu be-ward.Kuyona uthe bekukhona eyalabo abebedinga ukwakhelwa izindlu nalabo abadinga usizo eMnyangweni wokuThuthukiswa koMphakathi.Okhulmela amaphoyisa KwaZulu-Natal, uColonel Robert Netshiunda, uthe amaphoyisa aseNtuzuma aphenya icala lokushisa, kulandela isigameko sokushiswa kwehhovisi lekhansela elingumahamba nendlwana. Uqhube wathi imbangela yesigameko ayikaziwa. "
    },
    {
        "content": "UBEWUMLUTHA wezidakamizwa umfundi waseBongucele High, eMthwalume, osolwa ngokuba umalugaju ocathamela izingane ezifunda ezikoleni zamabanga aphansi azenzakalise, obevele eNkantolo yeMantshi yaseMzumbe, ngoLwesihlanu.Lokhu kwenzeke emva kwesigameko esishaqise abaningi sokuhudulelwa esikhotheni komfundi oneminyaka eyisithupha obephuma esikoleni ahlutshulwe izimpahla okukholakala ukuthi kwenziwe yilo msolwa oneminyaka ewu-17 ofunda u-Grade 9. Ubhekene namacala; elokudlwengu nelokuzama ukubulala njengoba kuvela ukuthi kulesi sigameko esenzeke ngesonto eledlule, kuthiwa uzame ukudlwengula umgilwa ngaphambi kokumshaya ngetshe ekhanda wamshiya edindilizile ezitshela ukuthi ufile. Kuthiwa emva kokuboshwa uvumile ukuthi uyena owenze lesi sihluku waphinde wavuma nokuthi wuye owabulala  uSinethemba Ngcece (8) owayenza u-Grade 3 esikoleni samabanga aphansi eMakhoso, nyakenye. Isidumbu sakhe satholwa silaxazwe ngasemfuleni sesonakele okwasekuphele amasonto enyamelele selokhu wayegcine ukubonwa ephuma esikoleni.Isolezwe lithole ukuthi umsolwa uvele uwuhlupho esikoleni afunda kuso, kuthiwa uzitika ngezidakamizwa nangesikhathi sesikole.Omunye wothisha ofundisa esikoleni afunda kuso ongagunyaziwe ukukhuluma nabezindaba, uthe umsolwa ubemisiwe esikoleni ngaphami kokuvalwa kwezikole kwathiwa akabuye nomzali njengoba ubebanjwe namaphilisi ohlobo oluthile ayizidakamizwa esikoleni.“Uwuhlupho kakhulu. Kuthiwe akabuye nomzali ngokuvulwa kwezikole ngenxa yezenzo zakhe kodwa wakhetha ukufika nomuntu othile okungesiye umzali wakhe. Kuthiwe uzobuyela esikoleni mhla wafika nomzali wakhe. Yize ubengakaze akhombise ulaka kwabanye abafundi kodwa ukusebenzisa izidakamizwa esikoleni, sekuyinto yakhe, ” usho kanje. Uthe nasekilasini kufundwa, ubevele enze akuthandayo uma kuthi akasukume ame ngezinyawo noma aphume ngaphandle uthisha efundisa okukanye akhulume amagama ayiziswana, enze njalo.Uqinisekise ukuthi nabazali bakhe sebeke babizelwa esikoleni babikelwa imikhuba yakhe.Uthishomkhulu wesikole okufunda kuso umsolwa, uMnuz Vuyani Nguse, uthe akukho okuhlanganisa isikole nezenzo umsolwa asolelwa kuso.“Okusiphatha kabi nje ukuthi lokhu kulimaza igama lesikole ngoba kuzovela ukuthi umfundi wethu lo osolelwa ezenzweni eziyisihluku kangaka. Kodwa ngiyafisa ukuqinisekisa umphakathi ukuthi izingane ezifunda kulesi sikole ziyahlonipha ngendlela eyisimannga njengoba kuyisiko lethu futhi kuyafundwa akukhona kwampunzi edla emini. Nokho siyazwelana kakhulu nemindeni ethintekile nomndeni nje wakhe umsolwa ngoba akekho obekulindele lokhu uma sibuka iminyaka yakhe,” usho kanje.Ubabekazi kamsolwa ocele ukungadalulwa, uthe bewumndeni kubashaqisile ukuthola ukuthi unukeka ezenzweni ezimbi kanje.“Uwumuntu ohloniphayo lapha ekhaya, ngisho omakhewane bebemazi kanjalo. Besingakulindele ukuthi athinteke ezenzweni ezinjengalezi, kodwa ngicela ukungaphawuli kakhulu kwazise sisazohlangana siwumndeni ngoba uyingane yasekhabonina. Lapha nje ubezohlala kubo kayise esondelela isikole, kumele sihlale nabo siludingide lolu daba,” usho kanje."
    },
    {
        "content": "USOLA imizamo yokucekelwa phansi ababegaqele ithenda, usomabhizinisi kubulawa isihlobo sakhe sigade impahla yokusebenza esigamekweni esenzeke ngeledlule emgwaqweni u-M4 obheke eBallito.UMnuz Thulasizwe Ntuli (33) ongumzala kasomabhizinisi uMnuz Stoney Buthelezi wenkampani i-Thelbridge Enterprise (PTY) Ltd, enikezwe umsebenzi wokulungisa umgwaqo uM4 ngaseBallito, kuthiwa ushone emva kokudutshulwa ngabasolwa abangaziwa egadile ngoLwesine ebusuku.UButhelezi uthe uNtuli nezinye izihlobo, bekungakapheli sikhathi esingakanani ebalande emakhaya KwaHlabisa ukuzoba yiso lakhe njengoba ubelokhu ebona kunyamalala impahla ebalulekile ngaphansi kweso lenkampani yonogada abeyiqashele ukugada umsebenzi.“Ngisola ukuthi kukhona abathile futhi abanamandla abenze le nto, mhlawumbe abangathandanga ukuthi kube yinkampani yami eyenza lo msebenzi. “Bekulokhu kulahleka izinto, kwesinye isikhathi uthole ukuthi amaloli asekhishwe amalahle okungenze nganquma ukulanda abegazi lami emakhaya ukuthi bangibhekele umsebenzi ngoba bese ngingasabethembi kahle abangisebenzelayo,” usho kanje.Elandisa ngokuthiwa kwenzeke ngesikhathi kudutshulwa uNtuli, uthe kungene ngendluzula abasolwa endaweni okuhlala kuyo impahla yokusebenza, babakhomba ngezibhamu abebegadile babavalela ethoyilethi.“Kuthiwa uNtuli uzame ukulwa nokuyilapho abasolwa bemdubule khona. Uthe uthole ucingo obelumazisa ngosekwenzekile, ngesikhathi ephuthuma endaweni yesigameko esuka eMhlanga, ufike umzala wakhe esedutshuliwe, amasondo ayisishiyagalombili amaloli abeseqaqiwe, elaliswe phansi.“Okwenza ngibone ukuthi abasolwa bebethunyiwe, isondo leloli lisinda kakhulu, bebezowuthathaphi u-crane wokuwalayisha bahambe nawo?  Lokhu kuyakhombisa ukuthi kukhona umuntu onamadla obebathumile,” usho kanje.Inkampani i-Thelbrigde Enterprise (PTY) Ltd inikezwe ngabakwa-Sanral umsebenzi wokulungisa umgwaqo u-M4 ukusuka eBoy’s Town kuya e-Westbrook Beach owacekelwa phansi yizikhukhula zango–2022.Kuze kwashaya isikhathi sokushicilela amaphoyisa engakaphenduli ukuqinisekisa isigameko.."
    },
    {
        "content": "UPHIKA ulala ngomhlane uSomlomo wePhalamende, uNkk Nosiviwe Mapisa-Nqakula, ukuthi wathola intshontsho lezigidi zamaRandi ngesikhathi esengungqongqoshe woMnyango wezokuVikela.UNkk Mapisa-Nqakula uthe akusilona iqiniso ukuthi wagwazelwa ngo-R2.3 million izinkampani ezathola amathenda ngesikhathi esengungqongqoshe womnyango.Ukusho lokhu esitatimendeni lapho ebephendula khona umbiko oshicilelwe iphephandaba eliphuma ngeSonto.Umbiko wephephandaba uthe uNkk Mapisa-Nqakula uphenywa ngezinsolo zokugwazisa.UNkk Mapisa-Nqakula waqala ukuphenywa ngo-2021, emva kwesikhalo esafakwa umholi we-UDM, uMnuz Bantu Holomisa.Kepha uphenyo lwabuye lwavalwa ngenxa yokungabi bikho kobufakazi.Imibiko yangempelasonto iveze ukuthi kunobufakazi obusha, obukhomba ngenjumbane uNkk Mapisa-Nqakula.Kulobu bufakazi kuthiwa kunencwadi efungelwe yesikhulu senkampani eyathola ithenda emnyangweni.Isikhulu senkampani kuthiwa sikusho singananazi ukuthi safumbathisa uNkk Mapisa-Nqakula izigidi zamaRandi.Kepha uNkk Mapisa-Nqakula ukuphikile lokhu.Esitatimendeni, ihhovisi likaNkk Mapisa-Nqakula lithe lezi zinsolo uziqabuke embikweni wephephandaba langempelasonto.“Ngikholelwa ekutheni uphenyo lwezinsolo ezibucayi ngalolu hlobo kufanele luphathwe ngobuchule. Kuyakhathaza ukubona izinsolo ezibucayi ngalolu hlobo ziputshuzelwa abezindaba.”UNkk Mapisa-Nqakula uthe uzobambisana nezinhlaka eziphenya izinsolo abekwa zona.“Ngiyakugcizelela ukuthi ngimsulwa, futhi ngisazimisele ngokuqhubeka nokusebenza ngokuzikhandla. Kuzo zonke izikhundla esengike ngaziphatha, ngiziphathe ngobuqotho.”Kuvele sekukhona amaqembu afuna ukuthi uNkk Mapisa-Nqakula akhishwe esikhundleni.UHolomisa uthe uNkk Mapisa-Nqakula akakulungele ukuphatha  isikhundla.Uthe kunobufakazi obubambekayo obuzogojela uNkk Mapisa-Nqakula.“Ekuqaleni babungekho ubufakazi obuphathekayo. Kulokhu usomabhizinisi wenze incwadi efungelwe. Kuyakhombisa ukuthi usomabhizinisi uzimisele ngokubhekana noNkk Mapisa-Nqakula. Kufanele kuqale uhlelo lwasePhalamende lokuthi akhishwe esikhundleni.”USotswebhu weDA ePhalamende, uNksz Siviwe Gwarube, uthe bafuna kuqalwe uphenyo ngokushesha.“Sizofaka isikhalo ekomitini elibhekele ubuqotho bamalungu ePhalamende. Sifuna kuqale uphenyo ngokushesha. IPhalamende liyisikhungo esihlonishwayo. Kufanele sibuvikele ubuqotho bePhalamende, labo ababhekene namacala kufanele bathathelwe izinyathelo.”UNkk Mapisa-Nqakula uyaqhubeka nokwenza umsebenzi wakhe owejwayelekile njengoba kuleli sonto ezohola amalungu ePhalamende azoya emcimbini wokugubha usuku lwabantu besifazane.Umcimbi uzokuba seFrance, eParis.I-ANC ibingakaphawuli ngodaba lukaNkk Mapisa-Nqakula."
    },
    {
        "content": "UMHOLI weDA, uMnuz John Steenhuisen, ubona ukuvela kweqembu eliholwa owayengumengameli, uJacob Zuma, iMK, kuzobasiza KwaZulu-Natal.USteenhuisen uthe ukudla kweMK amavoti e-ANC kuzokwenza ukuthi iDA inqobe iKwaZulu-Natal okhethweni lwangoLwesithathu.Ukusho lokhu ngesikhathi ekhankasa eNtuzuma, izolo.USteenhuisen uthe kuzoshintsha izinto KwaZulu-Natal.“Kuzokwenzeka isimanga lapha kwaZulu-Natal. IMK idla amavoti e-ANC, ngapha iDA iyakhula. IDA izokwenza kahle okhethweni. Sizokuba nondunankulu omusha lapha KwaZulu-Natal.”USteenhuisen uthe umkhankaso wabo waKwaZulu-Natal unxuse amalungu eDA ukuba aqhubeke nokuqinisa umkhankaso.“Sekusele kancane ukuthi ukhetho lufike. Manje asisekho isikhathi sokuphumula. Sesiyophumula emva kokhetho.”Ogaqele isikhundla sikandunankulu waKwaZulu-Natal, uMnuz Chris Pappas, uthe umkhankaso wabo waKwaZulu-Natal uhambe kahle kakhulu.“Asikungabazi ukuthi la masela azophuma emandleni. Kufanele ngibathumelele umyalezo wokuthi bayaphuma, ukuze baqoqe zonke izinto zabo. Angifuni ukuthi uma ngifika lapha ehhovisi ngifice izimpahla zikaDube-Ncube (uNkk Nomusa). Bayaphuma la bantu.”Izakhamuzi zaseNtuzuma zitshele uSteenhuisen ngezinkinga ezibhekene nazo.Zikhale ngobugebengu, amathuba emisebenzi, izindlu nokungahanjiswa kwezidingo.UNkk Chrimentina Ngcobo, uthe uhulumeni ophethe awumsizi ngalutho.Uthe ngeke ephinde amvotele uMengameli, uCyril Ramaphosa.“URamaphosa akangenzeli lutho, angimfuni. Ugangile kakhulu uRamaphosa. Babopha uZuma. URamaphosa yena akaboshwa ngani ngoba phela siyazizwa naye ezakhe izindaba?”UNkk Ngcobo uthe akakanqumi ukuthi uzovotela liphi iqembu, wathi kuzokuba phakathi kweDA neMK.“Mhlawumbe bazoba ngcono laba bebala elimhlophe, angazi.”UNkk Ngcobo uthe indlu ahlala kuyona ayikho esimweni, wathi nemali yempesheni ayizaneli izidingo zakhe.Uthe uhlala nomzukulu ofunde waze wagogoda, ongawutholi umsebenzi.UNksz Khonzeni Nxele, uthe uyafisa ukuthi iDA ithole ithuba lokuphatha.“Ngifisa ukuthi izingane zami zibe nekusasa eliqhakazile. Kusaphethe abamhlophe izingane ezincane zazingadlwengulwa. Manje izingane ziyabulawa, zilahlwe esigangeni. Angikaze ngimuzwe uhulumeni ophethe ekhuluma ngale nto. Sesisaba noma kuthiwa izingane ziya esikoleni, sishaywa uvalo ngoba asazi ukuthi kuzokwenzekani kuzo.”UNksz Qhubo Ngema, onebhizinisi lokuwasha amateki, ukhale ngamathuba emisebenzi noxhaso kosomabhizinisi abasafufusa."
    },
    {
        "content": "Usuthembele emaphoyiseni umndeni waKwaXimba, eCato Ridge, kulandela ukubulawa kwelungu lawo ngoLwesine, libulawelwa ophaqa bomngani.UMnuz Siboniso Hlophe (23) kuthiwa udutshulwe umsolwa owaziwayo, ekubo kamngani wakhe endaweni. Kulesi sigameko kuphinde kwalinyazwa abesilisa ababili abangabangani bakamufi. Kuthiwa kumanje kusekubi kubona njengoba besegumbini labagula kakhulu esibhedlela.Kuthiwa abomndeni baphuthume endaweni yesigameko emva kokuzwa kuqhuma isibhamu. Bathe uma befika khona bathola ukuthi abangani badutshuliwe.“Sithe uma singena ngaphakathi, sathola ukuthi ababili balimele, oyedwa ubesakwazi ukuchaza ukuthi kwenzekeni kodwa uSiboniso ubesethule,” kusho uNksz Nomfundo Ndawonde okhulumela umndeni.Udalule ukuthi bathole ukuthi ingxabano yophaqa ibisinesikhashana yaqala. Uthe umsolwa wabaqhwaga kumngani kamufi emasontweni ambalwa edlule.“Ngosuku lwesigameko, bahlangane naye ebagqokile, babafuna. Ugcine ngokubanika, wathi uma esekude, wamemeza wathi uzobuya nezinja zakhe,” kubeka uNksz Ndawonde.Uthe nangempela, umsolwa ubuyile esehamba nabangani bakhe, bafike badubula umufi nabangani bakhe. Abangani balimalile base bephuthunyiswa esibhedlela.Uthe umufi ubedutshulwe kwesingenhla nokwenza babone ukuthi umsolwa ubehlose ukumbulala.Uthe umfowabo omdala ongomunye wabagilwa, ubatshele ukuthi bebehleli endlini enkulu ngesikhathi bezwa kuqhuma isibhamu endlini engaphandle ebihleli abangani.“Uthe bathe uma bephuma beyobheka babona izithunzi zabesilisa ziphuma zigijima, bazilandela, bezitshela ukuthi abangani bagijimisa izigebengu,” kusho yena.Uqhube wathi abasolwa baphele emehlweni, maqede abafowabo boyedwa wabagilwa babuyela ekhaya ukuyobheka ukuthi kwenzakaleni ngoba sekucaca ukuthi akubona abangani laba ababalandelayo.Uthe yilapho ke abazithele khona phezu komshophi wokuthi kanti abagilwa badutshuliwe endaweni yesigameko.Uthe ngokwazi kwabo abasolwa bebengakaboshwa, basagcwele amathafa.Okhulumela amaphoyisa KwaZulu-Natal uColonel Robert Netshiunda, uthe amaphoyisa aseMsunduzi aphenya icala lokubulala namabili okuzama ukubulala., emuva kokubulawa koyewa kulinyazwe ababili KwaXimba ngoLwesine. Uthe ngokombiko abawutholile, laba abathathu bebehleli endlini ngesikhathi kutheleka abalisa ababili bavulela ngenhlamvu bebhekise kubona.“Umgilwa oyedwa ushonele endaweni yesigameko, ababili baphuthunyiswa esibhedlela benamanxeba okudutshulwa,” kusho uNetshiunda.Uthe abasolwa abakaziwa okwamanje nembangela yokubulala ayikahlonzwa."
    },
    {
        "content": "Inkantolo yeMantshi yasePinetown ibeke usuku okulindeleke ukuthi kuqalwe ngalo kuqulwe icala lokubulala elithweswe isosha lomMbutho wezempi kuleli elisolwa ngokubulala umkalo.IMantshi uWendolyn Robinson ibeke uJulayi 23 nonyaka, eNkantolo yesiFunda yasePinetown ukuba kulalelwe icala elithweswe uMnuz Lwanda Zungu.Usolwa ngokudubula abulale inkosikazi yakhe, uNkk Tania Msani-Zungu ngoJanuwari 3 nonyaka kubuka izingane zabo.UMbuso uthe ihhovisi lomqondisi wophiko lwezokushushisa lithathe isinqumo sokuthi lingayi enkantolo enkulu leli cala kodwa lilalelwe kweyasePinetwon.Umshushisi uNksz Nomcebo Xulu akazishongo izizathu eziholele kulesi sinqumo sabaphathi bakhe kodwa uthe uMbuso usubuqoqile ubufakazi ngecala, umi ngomumo.Njengenjwayelo uZungu, oqatha ngomzimba, ungene enkantolo eshesha egqoke isikibha esinemikhono emide esinemibhalo, ibhulukwe eliluhlaza namateku.Bathe bebeka isinqe emabhentshini abantu abebezothamela icala, wabe eseyophuma ngomnyango uZungu ebuyela ezitokisini icala selihlehlisiwe.Laba bantu, iningi ebelikade lizokweseka umndeni kamufi, baze basizwa utolika obe esebakhanyisela ngobekushiwo imantshi kwazise akuthathanga sikhathi esingakanani icala lahlehliswa."
    },
    {
        "content": "OBENGUSOMLOMO wePhalamende uNkk Nosiviwe Mapisa-Nqakula, uthi ukusula kwakhe kulesi sikhundla akusho ukuthi uvuma izinsolo zenkohlakalo abhekene nazo.Ukusho lokhu encwadini yokusula izolo ayithumele iBamba likaSomlomo uMnuz Lechesa Tsenoli.Kule ncwadi uthe usula njengoSomlomo kanjalo nelungu lePhalamende lakuleli.“Ngithathe lesi sinqumo sokusula ukuze ngibhekane nezithinta uphenyo ngezinsolo zenkohlakalo eziphenywayo ngigcine isithunzi sePhalamende,” kusho uNkk Mapisa-Nqakula.Uthe isikhundla sikaSomlomo sibalulekile ekuthuthukiseni izwe ngenxa  yokuthi lezi zinsolo abhekene nazo zibucayi, ubone kungcono ukuthi angaqhubeki nomsebenzi wakhe njengomuntu obhekele ukwakhiwa kwemithetho. “Ngikholwa ngukuthi uma sekufike isikhathi, ngiyokwazi ukukhuluma kabanzi ngalezi zinsolo uma sengibekwe amacala ngokusemthetheni,” kusho uNkk Mapisa-Nqakula.Uthe umsulwa ezinsolweni abhekene nazo wathi njengelungu le-ANC uchithe iminyaka eminingi elwela inkululeko kuleli.Elinye lalelo lungelo ngelithi wonke umuntu umsulwa aze atholakale enecala. Unesibopho sokuthi ahoxe esikhundleni nakuba emsulwa.Uthe uyibhalele ne-ANC eyibonga ngokumnika ithuba lokuhola ezikhundleni ezahlukene.“Ngisayilungu le-ANC, okuyinhlangano engithembeke kuyona empilweni yami yonke yezepolitiki,” kuqhuba uNkk Mapisa-Nqakula.Usula nje bekuvele kunengcindezi ebivela kwamanye amaqembu ezombusazwe ukuthi asule.Ubhekene nezinsolo zokwamukela intshontsho ngesikhathi esanguNgqongqoshe wezokuVikela.Leli ntshontsho kuthiwa walithola komunye usonkontileka owayethola ithenda emnyangweni. Kuthiwa wathola intshontsho elibalelwa ngaphezu kukaR4 million, okuhlanganisa nemali ebalelwa kuR2 million, ayeyithola izikhawu ezahlukene. "
    },
    {
        "content": "IHALALISELWA nxa zonke iNhloko yokuqala yamaJaji engeyesifazane kuleli, iJaji Mandisa Maya.UJaji Maya uzothatha izintambo ngoSepthemba 1 nonyaka kuJaji Raymond Zondo obeka phansi amatomu ekupheleni kwenyanga ezayo njengoba esethatha umhlalaphansi.UNgqongqoshe wezobuLungiswa uNkk Thembi Simelane, ukwamukele ukuqokwa kukaMaya ngumengameli Cyril Ramaphosa.Uthe lokhu kuqokwa kwakhe kusho lukhulu ezweni.“Sizoba nenhloko yamajaji engowesifazane ezweni okuyinto eveza ibanga eselihanjiwe kwezobulungiswa. Siyakwamukela ukuqokwa kwakhe nokumeleleka kwabesifazane emkhakheni wamajaji.” Usihlalo weKomiti lezobuLungiswa ePhalamende, uMnuz Xola Nqola, uthe kuqopheke umlando ngokuqokwa kukaJaji Maya, ngamava anawo kulo mkhakha futhi aphinde abe ngowesifazane wokuqala.Uthe bamfisela okuhle konke kulesi sikhundla esiphezulu kulo mkhakha.I-ActionSA imhalalisele uMaya yathi isinyathelo esihle sokuqeda eyokuthi lo mkhakha uqhoqhobelwe abesilisa.“Uyisibani esihle esizokhanyisa emkhakheni wezobulungiswa. Sikholwa ngukuthi izinqumo zezinkantolo zizothinta zonke izinhlangothi.”I-ANC ikwamukele ukuqokwa kukaMaya, yathi uwusebenzele lo mkhakha.“Unamava kulo mkhakha njengoba eke waphatha ezinkantolo ezehlukene kuleli. Siyazethemba ezobulungiswa zakuleli ukuthi zisezandleni eziphephile.”I-EFF ithe iyamamukela uMaya njengoba yameseka nangesikhathi kunohlelo lokuhlolwa kwalabo ababefuna ukungena kulesi sikhundla.Ithe babefuna kungene yena ngoba uZondo wayesalelwe iminyaka embalwa ngaphambi kokuthatha umhlalaphansi.Ne-Law Society of South Africa (LSSA), imamukele uMaya yathi lokhu kuqokwa kwakhe kuqophe umlando kuleli.Ithe usebe yiPhini lenhloko yamajaji kusuka ngo-2022, kanti ubengumengameli weNkantolo yezokuDluliswa kwamaCala kuleli kusuka ngo-2017.“Lokhu kuqokwa kwakhe kusho izinguquko emkhakheni wezobuLungiswa. Sinethemba ukuthi uzoma angagudluki ezintweni zomthetho.” AmaKhomanisi akwamukele ukuqokwa kukaMaya, akhala ngezinto ezithinta ukucwasa kwezobulungiswa.Le nhlangano ithe umthetho kumele usize wonke umuntu kungayi ngokuthi unemali.I-DA ithe uMaya kumele aqinisekise ukuthi umthetho uyalandelwa.Ibonge neqhaza likaZondo osebeka phansi amatomu yathi ngeke lilibaleke iqhaza lakhe ekubekeni phambili uMthethosisekelo wezwe.NoZondo ufisele okuhle konke uMaya, wathi akangabazi ukuthi uzokwenza umsebenzi oncomekayo."
    },
    {
        "content": "SEKUHLOLWE kwaphinde kwagonywa abafundi abevile esigidini kuleli ngaphansi komkhankaso woMnyango weMfundo eyisiSekelo noMnyango wezeMpilo. Abafundi okubalwa nabafunda ezikoleni zabaphila nokukhubazeka, bahlolwe izifo ezehlukene baphinde bagonyelwa izifo ezifana ne-Human papillomaviru, eyaziwa nge-HPV, okuyisifo esithathelana ngokocansi esidala umdlavuza womlomo wesibeletho.Lokhu kuvele ngesikhathi le minyango ivele ngaphambi kwekomiti lasePhalamende.UMqondisi obhekele imfundo yabaphila nokukhubazeka, uMnuz Jabulani Ngcobo, utshele amalungu ePhalamende ukuthi lo mkhankaso uthela izithelo njengoba sanda isibalo sabafundi abahlolwa izifo ezehlukene, baphinde bagonywe ukuze bavikeleke.Uveze ukuthi angaphezu kuka-4 million amantombazane asegonyelwe iHPV.“Asibashiyi ngaphandle abafundi abaphila nokukhubazeka uma kwenziwa le mikhankaso ezikoleni. Kusuka ngo-2015 sekuqeqeshwe othisha abevile ku-178 000, ukuthi balandele imigomo ethinta ezempilo ezikoleni. Kubalulekile ukuthi sisheshe sinqande izifo ikakhulu kubafundi bamantombazane,” kusho uNgcobo.UDkt Lesley Bamford woMnyango wezeMpilo, uthe bangaphezu kuka-7 million abafundi asebethole usizo lokukhishwa izikelemu ezikoleni ezingu-Quintile 1 kuya ku-3.Uthe babalelwa ku-1.6 million abafundi abaneminyaka engu-6 kuya ku-12, asebethole imigomo yezifo ezehlukene okubalwa i-tetanus ne-diphtheria.“Abafundi abevile ku-258 000 basizwe ezinkingeni ezithinta amehlo, abangu-59 451 bathole usizo oluthinta ukuzwa kwathi abangu-685 000, basizwa ezinkingeni ezithinta inhlanzeko yamazinyo. Abanye basizwe ngokuthi babone ongoti abazobasiza ukuze bakwazi ukukhuluma.”UMqondisi jikelele eMnyangweni weMfundo eyisiSekelo, uMnuz Mathanzima Mweli, uthe zonke izikole abazakhayo bayaqikelela ukuthi zinezinsiza ezizokwenza kube lula kwabaphila nokukhubazeka.Uthe kuyadingeka kube nokubambisana emikhakheni ehlukene.Amalungu ePhalamende aveze ukuthi akumele bazibone beshaywe indiva abafundi abaphila nokukhubazeka kunakwe abafunda ezikoleni ezijwayelekile.Okunye okuvelile ngukuthi kumele kuqiniswe ezobuchwepheshe ezikoleni zabaphila nokukhubazeka."
    },
    {
        "content": "UTHEMBISA amanye amacwecwe ashisayo uGatsheni njengoba ehlabane ngendondo ye-Best Newcomer kumaCultural and Creative Industry Awards (Ccia) abebanjelwe eSandton Convention Centre, eGoli ngempelasonto.Lo mculi  wasePhongolo ubesembangweni wendondo nentokazi esencane uTyla, owahlabana ngendondo yeBest African Music Perfomance kumaGrammy Awards ekuqaleni kwalo nyaka.Lo mcimbi obekungowokuqala, ubuwenziwe uMnyango weZemidlalo amaCiko namaSiko kuzwelonkeUGatsheni othathelwe yimenenja yakhe indondo kulo mcimbi, ekhuluma neSolezwe uthe ujabule ngukuhlomula ngendondo enkulu kangaka nesho  lukhulu kuye nasemsebenzini wakhe.Uphinde watshela leliphephandaba ukuthi baningi abaculi asebenzisana nabo manje.\"Ngisebenzile namaQwabe Twins senza ingoma ethi uMalambane, ngasebenza noBig Zulu senza ingoma ethi Ikhaya Lami, ngaphinde ngasebenza noJaiva Zimnike senza izingoma ezimbili kwi-album yakhe ephume kamuva,\" kubeka uGatsheni.Uthe njengoba ephezu kokwenza umculo omusha nje angeke awuqhathanise nowakamuva. \"Ngizosebenza ngokuzikhandla noma ngingezukuqophisana namuntu futhi ngingezubhala umculo ogadla kothile.Inhloso yami wukwenza umculo ozongena ugxile kubantu ngaphandle kokuwuqhathanisa nalo wakamuva,\" kuqhuba lo mculi.Elinye lamaciko elingumlingisi ophinde abe ngumculi uWiseman Mncube, uthe ukuhlonishwa njengamaciko kuyabagqugquzela ukuthi basebenze kanzima.\"Kusinika amandla futhi kuyasigqugquzela ukuthi lento esiyenzayo abantu bayayibona, bayayithakasela imisebenzi esiyenzayo okuzokwenza laba abaqhamuka emva kwethu ukuthi nabo baphakamise amasokisi.“Kubanika ithemba lokuthi njengoba senza, asenzeli ize kodwa basinika amandla okuthi sizimisele siqhubeke siye phambili,\" usho kanje.UNgqongqoshe woMnyango uMnuz uZizi Kodwa uthe kubalulekile ukuthi amaciko abongwe ngomsebenzi omuhle awenzayo.\"Njengomnyango sibone kubalulekile ukuthi sibabonge ngomsebenzi abawenzela izwe.“Iningi labo eliphesheya kwezilwandle liphakamisa igama laseNingizimu Afrika. Namuhla sihlangene kanti abanye babo abasekho kodwa kubalulekile ukuthi amaciko ahlangane,\" usho kanje. "
    },
    {
        "content": "UTHEMBISA ukuqinisa ezokuvikelwa kwemali uNgqongqoshe wezemiSebenzi kaHulumeni neNgqalasizinda uMnuz Dean Macpherson, emva kokwebiwa kukaR300 million emnyangweni.Le mali uveze ukuthi yebiwe eminyakeni engu-10 edlule.Esitatimendini uveze ukuthi kusengenzeka inyuke imali eyebiwe emnyangweni.“Uphenyo mayelana nokwebiwa kwale mali luyaqhubeka. Le mali yebiwa kusetshenziswa ubuchwepheshe kanti lolu daba silubike ezinhlakeni zokuphepha ezehlukene okubalwa oKlebe, emaphoyiseni, iState Security Agency nongoti kwezobuchwepheshe.” Uthe isehlakalo sakamuva sokwebiwa kwemali senzeke ngoMeyi nonyaka. “Kulesi sehlakalo kwebiwe uR24 million. Kucacile ukuthi izigebengu zithole inkundla yokudlalela emnyangweni. Yinto okumele engabe kade yabanjwa. Kuyacaca ukuthi kudingeka siqinise amabhawodi ezintweni ezithinta imali emnyangweni, yinto okumele siyenze ngokushesha.”Zine izisebenzi zomnyango ezisemazingeni ahlukene okuphatha ezimisiwe mayelana nalolu daba kanti kushaqwe nama-laptop angu-30.Uveze ukuthi abakwazi ukuvumela izinswelaboya zizixebulele umkhoma emalini yabakhokhi bentela.“Yimali okumele ngabe isebenza ukuphucula ingqalasizinda ezweni. Uphenyo lwethu luzobheka yonke indawo, sifuna ukubamba ongqondongqondo nalabo abahlomulayo kulokhu kwebiwa kwemali. Ngifuna ukubabona betholoza ejele,” kusho uMacpherson.Unxuse abenza uphenyo ukuthi balusheshise ukuze bavale lesi sahluko.Lo mnyango phambilini wamemezela ukuthi wenza uphenyo mayelana nezimbobo ezikhona ezintweni ezithinta ubuchwepheshe.Waveza ukuthi usebenzisana nezinhlaka ezehlukene okubalwa ibhange i-Absa nebhange lombuso, iSouth African Reserve Bank, ukulwa nale nkinga yokuba ntekenteke kohlelo lwalo mnyango oluthinta ubuchwepheshe."
    },
    {
        "content": "Ligcine linquma ukuthi lihlehliselwe inamuhla icala lokubulawa kowayengunozinti weBafana Bafana ne-Orlando Pirates, uSenzo Meyiwa, ijaji ngesikhathi ummeli echitha imephu obekuzofakazwa ngayo ngoLwesine.Ngokwezinhlelo, bekuzogxilwa emephini ekhombisa imibhishongo okuthiwa kwakudonsa kuyo amaselula abamangalelwa ngosuku okwabulawa ngalo uMeyiwa.Nokho kuthe uMshushisi woMbuso, u-Advocate Ronnie Sibanda, eselungiselela ukuhola ubufakazi bemephu bukaNksz Pinky Vythilingm, oyisikhulu senkampani yamaselula iVodacom, washaya phansi ngonyawo u-Adv Charles Mnisi, ongummeli kammangalelwa wesithathu, uMthobisi Mncube.UMnisi uthe yena ubelindele ukuthi kulethwa imephu ekhombisa zonke izindawo ezithintekayo ngesigameko.USibanda uveze ukuthi bona ngokwabo, bebethe uNksz Vythilingam akalethe imephu ekhombisa kuphela indawo eyakhele imibhishongo okuthiwa iyathinteka.“Anginaso isiqiniseko sokuthi yiziphi ezinye izindawo abazifunayo,” kusho uSibanda ebhekise kuMnisi ngesiphakamiso sakhe.UMokgoatlheng ubuzisise uSibanda ukuthi emephini kuvezwe kuphela izindawo uMbuso ozibone zibaluleke kuwo, uSibande uphendule ngelithi izindawo ezivezwa yimephu yilezo ezibalulwa uSection 205.Enza isibonelo, uMnisi uthe bazame kaningi ukuthola ukuthi ithawa ethile ikuphi nendawo, wengeza ngokuthi ngisho nehostela, iBasuthu (okuthiwa abasolwa baya kulo) aliveli kule mephu abakhonjiswa yona.“Ezinye zalezi zindawo ezingaveli, sizobuza imibuzo ngazo uma sesihloma ufakazi ngemibuzo,” kusho uMnisi.Ugcizelele ngelithi okwamanje uMbuso usakhetha izindawo ezithandwa yiwo, hhayi lezi abazifunayo bengabameli.“Sicele ukuthi basikhombise ukuthi ikuphi iBasuthu Hostel kule mephu, basitshela ukuthi kungenzeka ukuthi ila ingezansi, asikwazi ke ukusebenza ngento enjalo,” kubhikisha uMnisi.URatha ugcine enquma ukuthi ayiguqe inkantolo, uMnisi athole ithuba elanele lokuthi enze uhlu lwazo zonke izindawo afuna ukuzibona emephini, alunike uNksz Vythilingam ukuze abuye nalo namuhla.UVythilingm uveze ukuthi nakuba kungahle kube nzima ukwenza okushiwo uMnisi ngesikhathi esifishane kodwa uzozama ngakho konke okusemandleni."
    },
    {
        "content": "UMMANGALELWA wesithathu ecaleni lokusocongwa kwephoyisa loMkhandlu weTheku, uxwayiswe yinkantolo ngokuthi akahlukane nokuzama ukuxhumana nofakazi baleli cala.Izolo eNkantolo eNkulu yaseThekwini bekuvele abamangalelwa abathathu abasolwa ngokuba ongqondongqondo ekusocongweni kukaCaptain Zwelakhe Thomas Ntombela.UNtombela wadutshulwa esemzini wakhe okwaS eMlaza ngoMeyi 3 nyakenye.Waphuthunyiswa eSiphingo Medical Towers okuyilapho okwafike kwamenela khona.Abamangalelwa kuleli cala nguNkk Faith Nongcebo Ntombela owayegane umufi, kube yinkabi evele isezikhindini uKhulani Cele noMnuz Justice Khumalo onguthishanhloko waseMpumulwane Primary, KwaMaphumulo.Izolo kuvele ukuthi uKhumalo uke wazama ukuxhumana nabanye ofakazi kuleli cala.IJaji uBruce Bedderson limxwayisile uKhumalo ngalesi senzo sakhe.\"Awuvumelekile ukuthi ungaxhumana nanoma yimuphi ufakazi kuleli cala. Lokho kungukuphula imibandela yakho yebheyili. Ngiyethemba uyakuqonda lokho.\"Umthombo osondelene nalolu daba uveza ukuthi uKhumalo uvakashele inkabi esivele isejele uMzo Ntombela okunguyena owadubula.Kuthiwa uzame ukumnxenxa ukuba angabethuli ubufakazi kuleli cala okanye angaliphathi igama lakhe uma esebethula.Umthombo uthe kukhona uKhumalo akuthembise inkabi uma izolandela umyalelo wakhe.Kuzokhumbuleka ukuthi le nkabi yagonyuluka yaveza konke okwenzeka ngokusocongwa kukamufi maqede inkantolo yayigweba.Yadalula ukuthi ibikade isebenzisana noNkk Ntombela nabanye. Yaveza nokuthi yanunuselwa ngesamba semali enkulu eyahluleka ukusenqaba.UMshushisi uKrishen Shaah ukuvezile eNkantolo izolo ukuthi batholile ukuthi uKhumalo uke wenza imizamo enjalo.Ummeli kaKhumalo u-Advocate Mdu Mvune uphikile ukuthi lokhu kuke kwenzeka phambilini.Icala lihlehlele uJulayi 25 ukuze uCele athole ummeli."
    },
    {
        "content": "UMNDENI usola ukuthi liqale labanjwa inkunzi, lashaywa lase liyabulawa ilungu lawo, isidumbu salo esitholakale silahlwe epulazini eliseGuzulu, eMpangeni ngoLwesihlanu.Umufi uMnuz Lindani Mtholephi Mkhwanazi (28) ugcine ukubonakala ephila ngo-Ephreli 4.Kuthiwa wacela u-lift ngo-8 ebusuku elolini elilayisha izimoto elalipake egaraji okwethiwa kulona uphethroli eHluhluwe.Kuvela ukuthi wayekade elibangise eSikhaleni eJ1 lapho abekade eqashe khona.Izithombe ezizungeza ezinkundleni zokuxhumana, ezisuselwa kwividyo, ziveza uMkhwanazi engena kuleli loli elingabonakali kahle izinombolo zalo.Udadewabo kamufi, uNksz Buhle Mkhwanazi uthe umndeni awungabazi ukuthi umfowabo ubulawe abantu ayekade ecele kubona u-lift.“Labantu bamshaya waphuma amazinyo futhi belingekho ikhadi lasebhange ngesikhathi etholakala.“Ubegqoke isikibha, i-trunk nebhulukwe ebese lisemaqakaleni okungezona izingubo zakhe,” kusho uNksz Mkhwanazi ngosizi.Uqhube wathi ifoni kamufi ithathwe amaphoyisa, umndeni wasala nesikhwama semali sikamufi oshiye emhlabeni ingane eyodwa eneminyaka eyisikhombisa.UNksz Mkhwanazi udalule ukuthi umufi uneziqu zeMechanical Engineering athweswa zona  ngo-2022.Uveze ukuthi ushona nje ubesezinhlelweni zokuqala ibhizinisi lakhe emuva kokwesula emsebenzini eThekwini.“ULindani unayo eyakhe imoto kodwa wayishiya eSikhaleni ngesikhathi evakasha ekhaya eBhekabadletshe ngePhasika.“Sisola ukuthi wacela ulift esebuyela emuva nokuyilapho eduke khona njengoba etholakala eseshonile,” kusho uNksz MkhwanaziUchaze nokuthi akukho ukulimala nezibazi umufi akade enazo emzimbeni, balinde umbiko kadokotela wokuhlolwa kwesidumbu okuyiwona ozocacisa ukuthi ubulawe yini futhi kanjani.“Siyasola ukuthi isidumbu sakhe siqale sagcinwa endaweni ethile ngaphambi kokuthi siyolahlwa eGuzule. ”Besingonakele futhi singadliwanga yizilwane,” kusho uNksz Mkhwanazi.Uthe bathole ngomufi emuva kokuthi efonelwe owesifazane omtshele ukuthi ubona isidumbu sendoda efana nalena esesithombeni ezinkundleni zokuxhumana abebecele khona ukufuniswa.Ucingo lwelanywe olunye lowesilisa osho into efanayo. UNksz Mkhwanazi uthe bafike endaweni yesigameko esethathwe ngamaphoyisa umufi, kodwa bamhlonze  emakhazeni.Okhulumela amaphoyisa KwaZulu-Ntal, uColonel Robert Netshiunda, uthe amaphoyisa aseMpangeni avule idokodo ngemuva kokutholakala kwesidumbu sowesilisa ebese siqala ukonakala ngoLwesihlanu.\"Umbiko wokuhlolwa kwesidumbu iwona ozocacisa ngembangela yokufa,\" kusho uNetshiunda.--"
    },
    {
        "content": "UTHOLWE necala lokuzama ukubulala nokudlwengula owayeyisosha, ongamtshelanga ayethandana naye ukuthi uphila negciwane lengculazi agcina emthelela ngalo.ULeon Santos Conga utholwe necala yiMantshi uFikiswa Ntlati enkantolo yasePitoli ngoLwesibili.Umgilwa, u-Antoinette Ndishishi, obemelwe wuphiko lwezokushushisa lwe-AfriForum wabika lolu daba kulo ngo-2018.I-AfriForum yaphoqa iSouth African National Defence Force (SANDF) ukuthi ikhiphe umlando wezempilo kaConga owaveza ukuthi wayazi ngokuthi unegciwane kusuka ngo-2007.Ithe ukunqaba kweSANDF ukuthi ikhiphe umlando kaConga kwenza ukuthi uphiko lwezokushushisa umphakathi, iNational Prosecuting Authority (NPA), iluhoxise kabili udaba enkantolo.Esitatimendeni, i-AfriForum ithe imantshi ithole uConga enecala lokudlwengula ngoba uNdishishi wavuma ukuthi baye ocansini ngoba azi ukuthi akanalo igciwane. Ithe inkantolo ibamukele ubufakazi bukaNdishishi bokuthi ukuba uConga wasidalula isimo sakhe, wayengeke avume ukuthi balale njengoba lezi zithandani zakhuluma ngalolu daba kodwa uConga wayigodla imininingwane.UConga kuthiwa utholwe necala lokuzama ukubulala ngoba wathelela uNdishishi ngegciwane azi ukuthi unalo futhi wangamtshela.UNdishishi ubonge i-AfriForum, wathi ngaphambi kwayo ubesekwa wunina kuphela.\"Ngizwa ngathi ngithole ubulungiswa ngoba utholwe enamacala kuwona womabili, okungelokuzama ukubulala nokudlwengula. Uma ngikhuluma iqiniso, ngikhalile ngesikhathi ngizwa imantshi imthola necala. Ngikhale ngoba sengilwe iminyaka eyisikhombisa ngakho bengijabule. Kungaba kuhle ukuthi nabanye besifazane bavele bazibike izigameko ezinje ngoba eNingizimu Afrika baningi abatheleleka ngeHIV.\"Icala lihlehliselwe u-Agasti 7."
    },
    {
        "content": "USEHAMBA ethuka izanya ngenxa yezinsolo ezibhekiswe kuyena unina wowesifazane owadutshulwa wabulawa kwaboshwa umyeni wakhe oyisosha.UNkk Gwen Msane ongunina kaNkk Tania Msane-Zungu, uthe njengoba sekusondela ukuqala kokuqulwa kwecala usebekwa amabala, yonke into embi ibhekiswe kuyena.Ukhale ngomndeni wesosha lombutho wezokuvikela kuleli elingummangalelwa, uMnuz Lwanda Zungu, athe umsola ngezinto eziningi.“Amakhadi asebhange nezimpahla zikammangalelwa ezathathwa kuthiwa zikumina,” kubalisa uNkk Msane.Ubekade evevezela, amehlo ebomvu ebambe izinyembezi, eqalaza nasemaceleni ngesikhathi enekela intatheli usizi kwakhe.Uthe lezi zinto asolwa ngazo okubalwa namakhadi asebhange, kwathathwa odadewabo bakaZungu kodwa manje sekukhonjwa kuyena.“Kwayena ubaba wabantwana (uZungu) ubengabhekani nomndeni wakhe kodwa ngoba esenze le nto (esolwa ngokubulala), usehlangene nawo, balwa nami,” kuchaza uNkk Msane.Uthe uma eza enkantolo bakhona abamkhaphayo kodwa akasuki nabo eMlaza, lapho ehlala khona.UNkk Msane uthe udinga ukuvikelwa, kube khona umuntu omlandayo eMlaza, ambuyisele khona emuva kwecala ngoba uyasaba.Lo wesifazane uze wacela iphoyisa elingumphenyi wecala ukuba aphume nalo enkantolo, egajwe uvalo.UZungu usolwa ngokubulala umkakhe ngokumdubula amahlandla ayisithupha emqaleni nasesifubeni ngoJanuwari, nonyaka.UMbuso usola ukuthi wakwenza lokhu phambi kwezingane zakhe benoNkk Msane, maqede wabaleka. Wanyamalala emuva kwesigameko, kwadlula izinsukwana wazinikela emaphoyiseni eqhutshwa ummeli wakhe.Inkantolo yasichitha isicelo sakhe sebheyili.NgoLwesibili, ubekade evele phambi kweNkantolo yeMantshi yasePinetown okuyiyona ezolalela icala lakhe.Icala libuyela kule enkantolo ngoSepthemba 3, ukuze kwenziwe izethulo zokuqala zokuqulwa kwecala.Laba abashadene banezingane ezimbili ndawonye. Phambilini, uNkk Msane wathi uZungu wayeyihlukumeza indodakazi yakhe kwaze kwaba ugcina eyibulele.Ngakolunye uhlangothi, abakubo kaZungu basola umufi ngokuphinga nomuntu wesilisa obesondelene kakhulu nalo mndeni, nokuyinto abathi yanenga kakhulu ummangalelwa.Njengenjwayelo uZungu, oqatha ngomzimba, ungene enkantolo eshesha. Ubegqoke isikibha esimhlobhe nebhulukwe elikuhlaza namateku.Ungena enkantolo ame phuhle adedele izingalo. Akatolikelwa kwazise usuke ekuzwa njengoba kunjalo okusuke kukhulunywa ngesiNgisi enkantolo. "
    },
    {
        "content": "OWAYENGUMVIKELI womphakathi, uThuli Madonsela, usexwayise abantu baseNingizimu Afrika ngokuthi bangavoteli osopolitiki abakhohlakele ngoMeyi 29, 2024.UMadonsela usho lokhu ngesikhathi enengxoxo nabezindaba lapho aveze ukuthi owayengumengameli uMnuz Jacob Zuma uzoliwisa izwe uma engabuyela ehhovisi elikhulu kuleli.Le ntokazi isole uZuma ngokuwisa umnotho wezwe ukuze kuzuze umndeni wakhe kanjalo nomndeni wakwaGupta.“Abantu baseNingizimu Afrika kumele bakhumbule ukuthi nguZuma ongalaleli inkantolo, ngemuva kokweba nokushintsha izinto kuleli ukuze kuzuze umndeni wakhe nabakwaGupta. Kusobala ukuthi ufuna ukubuya futhi aqede lapho egcine khona.”Ubuye wasola uZuma ngokuntshontsha amagugu oMkhonto weSizwe.“Kuyaxaka futhi kuphambene nokuziphatha kuMnuz Jacob Zuma owake waba kuKhongolose ukuze antshontshe amagugu oMkhonto WeSizwe. I-MK akukaze ibe ngeyomuntu.\"PROF THULI MADONSELA It is bizarre and ethically wrong for Jacob Zuma who was once in the ANC to steal the UMkhonto WeSizwe heritage to himself.MK has never belonged to an individual It's shocking that the Electoral Court has told us that Zuma's sentence which came from a… pic.twitter.com/psMQbruJYEInkulumo kaMadonsela, icasule abaningi abaveze ukuthi akakwazi ukuthi aphawule ngomuntu oyedwa ebe ehlaziya isimo sezwe njengoba kuyiwa okhethweni. Kungani angephawuli ngezinye izinto ezithinta inkohlakalo nabanye abaholi bezombusazwe.wellington @greatzimbabw: “Ukuhlaziya kwakhe akulungile, kuyangqubuzana futhi kusekelwe ubudlelwane bakhe obusontekile noZuma. Kungani ukhethe igama likaZuma? Yenza iphuzu lakho ungqikithi nesimiso, hhayi ukucacisa. Ubachaza kanjani osopolitiki abakhohlakele ngaphandle kokubheka amajaji akhohlakele nokugcinwa komthetho?”Vimlesh Rajbansi @VimleshRajbansi: “USolwazi Thuli kumele asinikeze wonke amaqiniso ngoba sekunemibiko yakamuva evela kongoti abangahlangene noMnuz Jacob Zuma, yokuthi isakhiwo esisha senuzi ku-IRP 2011 asikaze sibe nenkohlakalo. Eqinisweni, ukweseka kwakhe uCyril ekhankasela ama-IPP abizayo ku-IRP 2019, okwasifaka ogibeni lwezinkinga zikagesi okwalahlekisela izwe cishe izigidigidi ezi-3 zamaRandi.”Son of the soil 🇿🇦 @nbchiliza: “Inkinga yami ngosomathuba abafana noThuli wukuthi bakhonza ophikweni oluthile. Bathola imali eshisiwe ohlelweni lokuhlanekezela umzabalazo wethu wenkululeko. Ukugwamandwa kombuso nokukhashelwa komzabalazo akuzange kuqale noma kuphele ngoZuma. Sidukisiwe!”"
    },
    {
        "content": "UBUMBONGI ngenye yezinhlobo zobuciko ezimqoka kakhulu nobubamba iqhaza ukwedlulisa umyalezo obalulekile ebantwini, futhi buqwashisa nomphakathi ngokumele ukugweme, nokho kuyakhathaza ukuthi izimbongi zingachumi ngobuciko. Usho njalo uDkt Gcinile Thwala, othweswe iziqu zobudokotela kuleli sonto e-University of Johannesburg (UJ), ngocwaningo alwenzile olubheka izingqinamba ezibhekana nezimbongi, luhluba udlubu ekhasini ngokungenziwa ukuxazululula leyo nkinga.Elandisa Isolezwe Ngempelasonto ngalolu cwaningo olusihloko sithi Ubunkondlo Obutholakala Ezinkondlweni ZikaNqobile Msawenkosi Duma: Inqanawe Yangempela, uthe uhlatshwe umxhwele wubuciko baleli ciko laseMlaza eningizimu yeTheku. “Ngikhule ngivele ngizithanda kakhulu izinkondlo, kusukela ngisafunda emabangeni aphansi, okuthe sengizoqala lolu cwaningo ngazithanda izinkondlo zikaNqanawe, ngigculiswa yindlela azihlupha ngayo ngokucwaninga ngezindikimba ahaya ngazo, nomyalezo awedlulisa ngezinkondlo zakhe,” usho kanje.Eqhuba, uDkt Thwala odabuka Osizweni, eNewcastle, enyakatho yaKwaZulu-Natal, uthe uqale ukwenza lolu cwaningo lweminyaka emithathu, ngo-2021 waze waluphothula ngonyaka odlule.“Inhloso yami wukuveza ubumqoka bezinkondlo, ngiqhakambise ukubaluleka kwezimbongi emphakathini ukuzama ukuqeda inkinga yokubukeleka kwazo phansi, nokusalela kwazo emuva uma ziqhathaniswa namanye amaciko emhlabeni,” kusho yena.Uthe kuyamkhathaza ukuthi namanje izikhungo eziningi zemfundo zisasebenzisa imiqulu yezincwadi zamaciko amadala, amanye awo angasekho emhlabeni, ekubeni ekhona amaciko anjengoNqanawe Yangempela, enza umsebenzi omuhle.“Lokho kwakha isithombe esibi esenza kube sengathi amaciko amanje awanayo imisebenzi esezingeni eliphezulu, kanti akunjalo. Ngalolu cwaningo ngizoguqula konke lokho, ngenze umehluko ngolwazi esenginalo ngalokhu,” kusho uDkt Thwala.Uthe uziqhenya kakhulu ngokuthi yena nozakwabo uDkt Nomfundo Mbatha, babe ngabokuqala ukwenza, baphothule ucwaningo lwabo lwezifundo zobudokotela ngesiZulu e-UJ. "
    },
    {
        "content": "UKUSHAYA isicabha etekisini kube yisitebhisi sokuqala esimkhuphulele phezulu ofundisa esikhungweni semfundo ephakeme, iDurban University of Technology, obethweswa iziqu zobudokotela yile nyuvesi emkhakheni weManagement Sciences.UDkt Simiso Mabaso (42), ongowokudabuka eBergville, uthi kudingeke ashaye iminyaka emibili yonke etekisini lomngani kamalume wakhe eMlaza, ukuzama ukuqoqa imali yokubhalisa enyuvesi emva kokuthi ephothule umatric ngo-1998.Uthweswe iziqu, iDoctor of Philosophy, kwiManagement Sciences egxile kakhulu emkhakheni wezokupheka nokuvakasha, wuphiko lwale nyuvesi oluseMgungundlovu, Indumiso, kuleli sonto.“Ngesikhathi ngiphothula umatric nginikele eThekwini ukubheka isikhala enyuvesi. Ngamukelwa yile nyuvesi kodwa bengingenayo imali yokubhalisa. Bengingafuni ukubuyela ekhaya ngilambatha ngakho nginqume ukuthi ngibheke amatoho. Omunye wabangani bakamalume ubewumnikazi wetekisi elihambela eMlaza Kwa-M naKwa-R, wangiqasha njengomsizi womshayeli,” usho kanje.Uthe imali ayeyithola enza lo msebenzi yayimsiza ukuthi kube khona ayihambisa ekhaya, aziphilise ngayo nokubeka eyokubhalisa. Emva kweminyaka emibili eqhuba lo msebenzi ngokugcwele, ngo-2001 wabuyela kulesi sikhungo waqala ngokwenza iNational Certificate emkhakheni, i-Tour Guiding, esiwunyaka. Ngesikhathi efunda, bekuthi ngempelasonto nangamaholidi aqhubeke nomsebenzi wokushaya isicabha ukuzenzela imali yokumelana nezinye izindleko. Ngo-2002 wenze iNational Diploma in Tourism Management okuthe ngo-2010 waphothula iMaster’s Degree emkhakheni ofanayo.Uqale ukwenza iziqu zobudokotela kulo mkhakha ngo-2021 enza ucwaningo ngaphansi kweso likaSolwazi D Hlongwa. Ucwaningo lwakhe belugxile ekubhekeni iqhaza elibanjwe abamabhizinisi emphakathini ukuqinisekisa uzinzo emnothweni wezokuvakasha eBergville.Ngokwalolu cwaningo, uveza ukuthi umkhakha wamabhizinisi asemphakathini usuthole ukunakwa kakhulu ngenxa yobumqoka bawo ekuqhakambiseni isintu, imvelo nenhlalo ezindaweni zasemakhaya.Uthe ukwenziwa kocwaningo kudinga ukuthi uhambele izindawo ezihlukene ukucosha ulwazi oludingekayo okuyinto edinga imali. Uthe lokhu kungenye yezinselelo abhekane nazo ngesikhathi esenza i-PhD yakhe njengoba ubezame ukuthola uxhaso kodwa wehluleka.Uthe uhlose ukuqhubekela phambili kwezemfundo kanti uyakuthakasela ukufundisa izitshudeni ezisuke zizokwenza unyaka wokuqala enyuvesi kwazise kulapho okusuke kwakhiwa isisekelo khona."
    },
    {
        "content": "USUZOLUTHOLA eduzane usizo lwezempilo umphakathi waseMbumbulu namaphethelo emuva kokunikelelwa kukaMasipala weTheku ngomtholampilo ongumahamba nendlwana.Izolo iMeya yeTheku, uMnuz Cyril Xaba, yamukele umacekecele weveni enobuchwepheshe besimanje umasipala oxhaswe ngayo abakwaToyota.Umkhandlu uthi abantu baseMdumezulu naseMadundube bebethwala isiphambano uma izulu liyidliva kungafinyeleleki emtholampilo.Kuthiwa lokhu bekudalwa yimigwaqo emibi eyibhuqu okungahambeki nhlobo kuyona uma izulu lina.UXaba ubonge wanconcoza kwaToyota wathi lo mtholampilo uzoba isixazululo ezinkingeni lapho umnyango wabo wezempilo uhluleka khona ukuhlinzeka abantu usizo ngenxa yobude bendlela.“Siyajabula siwumasipala ukuthi abakwaToyota bathathe isinqumo sokuthi basihlinzeke ngomtholampilo ongumahamba nendlwana ozosiza abantu baseMbumbulu. Siyophumelela siyisizwe uma kukhona ukusebenzisana nabomkhakha wamabhizinisi,” kusho uXaba.Umengameli ophinde abe isikhulu esiphezulu kwaToyota South Africa Motors, uMnuz Andrew Kirby, uthe bajabulile ngoba kubathathe iminyaka bakhela umasipala iveni yezempilo.UKirby uthe bakhe umahamba nendlwana ukuze kube lula ukuba ufinyelele ezindaweni lapho usizo lwempilo lungafiki khona kalula.“Kuyasijabulisa ukusebenza ngokuhlanganyela noMnyango wezeMpilo nomasipala. Sekunezinyanga siyihlola, siqinisekisa ukuthi imelana nanoma isiphi isimo,” kuchaza uKirby.Umtholampilo ongumahamba nendlwana kuthiwa wakhiwe waba sezingeni eliphezulu futhi uyakwazi ukumelana nanoma isiphi isimo somgwaqo nezulu.Kuvela ukuthi unethangi lamanzi eziguli, iWiFi, ama-solar panels, umbhede, i-microwave, ifriji namawindi."
    },
    {
        "content": "KUMISWE ukufungiswa kwamalungu amasha eqembu Umkhonto weSizwe ePhalamende kuze kuxazululwe eyecala elifakwe abebengamalungu aleli qembu, abahoxiswa ezikhundleni zabo.Amalungu ayishumi kwangu-18 ahoxiswa yiMK ePhalamende, aye enkantolo enkulu yaseWestern Cape, efuna kumiswe ukufungiswa kwala malungu kuphinde kuchithwe ukuhoxiswa kobulungu bawo. Inkantolo ilihlehlisele inyanga ezayo icala ukuze inike ithuba izinhlaka ezehlukene okubalwa uSomlomo wePhalamende neMK  ithuba lokufaka amaphepha kule nkantolo.Okhulumela iPhalamende uMnuz Moloto Mothapo, uthe akukho lungu leMK elizofungiswa kuze kuxazululwe lolu daba enkantolo.Ekhuluma nabezindaba ngaphandle kwenkantolo izolo ummeli wala malungu, weWendy Cele and Associates, uthe icala lihlehlele uSepthemba 3, 2024.Uthe bafake isicelo esiphuthumayo sokuthi akungafungiswa amalungu amasha ezikhundleni zamalungu ahoxiswa yiqembu.“Amalungu akhala ngokuthi awazazi izizathu zokuhoxiswa kobulungu eqenjini okwenze ahoxiswa njengamalungu ePhalamende. Afuna kungafungiswa amalungu amasha ezikhundleni zawo. Amalungu angakhishwa ezindaweni ahlala kuzona ePhalamende,” kusho ummeli.Uveze ukuthi amanye alawa malungu ashiya emisebenzini ayeyenza ayomela leli qembu ePhalamende.Kwenzeka lokhu nje ibhekwe ngabomvu inkulumo yomholi waleli qembu, uMnuz Jacob Zuma, obize isithangami lapho ezokhuluma khona nesizwe eGoli namhlanje.Angu-18 amalungu iMK eyahoxisa ubulungu bawo ikhala ngokuthi abanye babo bangena ngomkhoshosho ohlwini lwabantu ababezojutshwa yileli qembu.Okhulumela iqembu uMnuz Nhlamulo Ndhlela, uxwayise abaye enkantolo wathi sebezixoshile.Ekhuluma neDaily News enguzakwabo weSolezwe, uthe amalungu angayilandeli imigomo yeqembu azokhonjwa indlela.Uthe abaye enkantolo baya bazi ukuthi basemseni weqembu.“Angiqondi kungani besiyisa enkantolo ngoba baya bazi ukuthi bazosuswa ezikhundleni zabo. Abaya ezinkantolo kumele bazi ukuthi sizobhekana nabo kanzima. Sebefana nabantu abazixoshe bona ngokuya enkantolo,” kusho uNdhlela. Amalungu okulindeleke ukuthi afungiswe kubalwa obeyiphini likamengameli kwi-EFF uMnuz Floyd Shivambu, umculi uPenny Penny, kanjalo nabanye okubalwa uMnuz Brian Molefe, Lucky Montana nabanye."
    },
    {
        "content": "KUSUKE inkombankombane phakathi kweMeya kuMasipala Umzinyathi, uMnuz Petros Ngubane, nosomabhizinisi waseMsinga osolwa ngokuvalela umphakathi amanzi ekhala ngokungakhokhelwa, okuthiwa sekuyophela inyanga engabonwa endaweni.Abantu kule ndawo kuthiwa sebethembele emanzini abagcina ngokuwakhongozela emvuleni, kulabo abangenawo amandla okuwathenga ezitolo. Kule ndawo kunesibhedlela i-Church of Scotland naso okuthiwa sikhahlamezekile njengoba amanzi engekho. Isolezwe lithinta uNgubane, uvumile ukuthi amanzi awekho endaweni, wathi bathole ukuthi avalwe usonkontileka wenkampani i-FDM Construction enikezwe umsebenzi wokuhambisela umphakathi amanzi ngamaloli, uMnuz Simanga Mabaso, emva kokuthi ekhale ngokungakhokhelwa emva kokuthi emisiwe.“Ngiye kule ndawo ngesonto eledlule emva kokuthola izikhalo ngokungaphumi kwamanzi. Sithole ukuthi esinye isiphehlimanzi sethu sivalwe nguMabaso okuthiwa uxoshe onogada bakamasipala wafaka abakhe, wavala ngokwakhe kule ndawo yokusebenzela. Lesi senzo sibeke engcupheni abasebenzi ngoba akuvunyelwe umuntu ongasiye umsebenzi angene lapha aphinde akhiphe abasebenzi, kanti nempilo nje yabantu baseMsinga uyibeke engcupheni ngoba amanzi yinto ebalulekile. Ngithe abamvulele icala ngalesi senzo, ngenxa yokuthi bengingaphandle kwesifundazwe, ngizozwa ngoLwesibili ukuthi kuqhubekani ngalolu daba,” usho kanje.Ebuzwa ngemali ekweletwa lo somabhizinisi, unqabile ukuphawula wathi udaba lokumiswa kwakhe nenkontileka ethinta ukukhokhelana, kusingethwe yihhovisi leMenenja kuMasipala, yena akangene. Imizamo yokuthola imenenja kumasipala ayiphumelelanga, ucingo lwayo belukhala lungabanjwa nemibuzo athunyelelwe yona ayiphendulwanga kwaze kwashaya isikhathi sokushicilela.Kuthintwa uMabaso, ukuvumile ukuthi phambilini sikhona isiphehlimanzi asivalile nokuyindlela abezama ukuveza ngayo ilaka lakhe, njengoba umasipala umkweleta u-R700 000 ongakhokhiwe osekuphele izinyanga. Uthe ubuye wavula ngoMsombuluko odlule emva kokuvumelana ngokuthi uzokhokhelwa lingakapheli leli sonto. Yize esho kanje uMabaso nanamuhla amanzi awekho. Ngokusho kwakhe lokhu sekudalwa ukuthi eminye imishini kulesi siphehlimanzi ifile kwazise umasipala ukweleta omunye usonkontileka imali yokulungisa lemishini.“Okokuqala; angikuveze ukuthi angixoshwanga wumasipala kodwa ngixoshwa uNgubane. Ungixoshe emva komcimbi weqembu i-MK (Party) esengiyilungu layo, obesezinkundleni zezemidlalo (eMphelankani), ngoMashi 20, okuthe emva kwawo ngaziswa ukuthi amaloli ami awasadingeki. Ngilindile-ke ukuthi ngokuphela kukaMashi njengoba sengixoshiwe ngizokhokhelwa imali engikweletwa yona, kodwa lutho. Kwaphela u-Ephreli ngangakhokhelwa ngagcina ngibona ukuthi indlela engingakwazi ukubhikisha ngayo ukuze ngithole okungokwami ukuvala isiphehlimanzi kodwa sengisivulile kodwa amanzi awaphumi ngoba sifile,” usho kanje.UMabaso uthe uvala nje isiphehlimanzi bese kuvele kunesikhathi eside singasebenzi ngenxa yokufa kwaso, kanti  naye inkinga yamanzi yinto emlimaze kakhulu njengoba enamabhizinisi ehlukene kuleya ndawo.  Uveze  ukuthi Umsinga wonke amanzi awekho kubalwa nasezikhungweni zikahulumeni ezisiza umphakathi, wathi kunamahlebezi okuthi ngoLwesine kungase kube nokhukhulengoqo wesiteleka lapho abantu bezobhikishela amanzi osekunesikhathi eside bawagcina.Okhulumela uMnyango wezoBusa ngokuBambisana uMnuz Siboniso Mngadi, uthe umsebenzi wamanzi unikezwe umasipala omkhulu okuyiwona onelungelo lokuxazulula izinkinga zamanzi.“Umasipala nosomabhizinisi kumele bahlale phansi baxoxe ukuthi lolu daba baluxazulula kanjani kungaze kugcine sekuhlukumezeka abantu abangenacala abasuke belindele ukuhlinzekwa ngezidingo,” kusho uMngadi"
    },
    {
        "content": "KUVALWE umngcele iSani Pass ophumela eLesotho ngenxa yeqhwa.Lokhu kuvezwe abe-Border Management Authority SA ngesitatimende esithi iqhwa lingaphezu kuka-6cm izimoto azikwazi ukuhamba. Ukuvalwa kwalo mngcele kulandela isitatimende somnyango wezokuBusa ngokuBambisana neziNdaba zoMdabu KwaZulu-Natal okhiphe isixwayiso kubashayeli ngemigwaqo evaliwe ngenxa yokugcwala kweqhwa. Abezimo eziphuthumayo bathumele lo mlayezo ngemigwaqo evaliwe ngenxa yesimo sezulu. Kunxuswa bonke abasebenza imigwaqo ukuba bangazami ukuhamba kulezi indawo nokusebenzisa 'okhokhoba road'. Abezinhlekelele kuthiwa basiqaphile isimo @IsolezweNews 📷 Zithunyelwe pic.twitter.com/fKOcXsEnYeBaningi abantu abavaleleke kuN3 phakathi Mooi River neHarrismith, uR74 phakathi kweBergville neHarrismith, R617 eMpophomeni kuya e-Underberg, R103, R74 phakathi kweColenso naKwaNobamba, R33 ePomory.U-N11 eMajuba uqashwe ngelokhozi, ilokhu ingenile imilayezo yokuthi abantu abahlehlise izindlela zabo, bagweme nale migwaqo ebaliwe.Ezibhajiwe kuN3 akuhambeki, abezinhlekele basiqaphile isimo @IsolezweNews pic.twitter.com/WgtPOEZCoY"
    },
    {
        "content": "SEBUTHATHE elinye igxathu ubugebengu baKwaBester, eNanda njengoba kubikwa ukuthi izigelekeqe sezibamba abantu inkunzi ematekisini.Kubikwa ukuthi nasematekisini ahambela eMlaza emzileni wakwaM&R, kukhalwa esifanayo.Ngokuthola kweSolezwe ziyisithupha izigameko KwaBester lapho abasolwa bezenza khona abagibeli ngenhloso yokubamba inkunzi.Ngokusho kwelinye lamalungu aqapha ubugebengu kule ndawo, uMnuz Mfaniseni Mthethwa, lolu hlobo lobugebengu luqale emasontweni amathathu edlule.“Singakuqinisekisa impela ukuthi kuyiqiniso lokho. Siqale ukubikelwa ngakho emasontweni amathathu edlule.“Kuvela ukuthi izigilamkhuba zihamba ngazimbili, zima esitobhini, zimise itekisi sabantu abafuna ukugibela,” kusho uMthethwa.Uqhube wathi, umshayeli wetekisi uvele ame ngenkulu inkululeko, ezitshela ukuthi ngabantu abafuna ukugibela.“Bathi uma bevula isicabha babeke unyawo lokuqala etekisini, kube sengathi bayagibela, ngokuphazima kweso bese bekhipha izibhamu, batshele wonke umuntu osuke engaphakathi ukuthi akalethe iselula yakhe nesikhwama,” kulandisa uMthethwa.Uthi baphinde baphendule umbhobho wesibhamu, ubheke ngakumshayeli, bamfune yonke imali aseyisebenzile.Ubuye waveza ukuthi lezi zigelekeqe azigcini lapho, uma zibone izingubo ezizithandayo zigqokwe ngabagibeli, ziyabakhumulisa zizithathe. Lo mkhuba, uthe wenzeka kusuka KwaBester erenki, uze uyoshaya eDube Village eNanda.Ukhale ngobugebengu obuphezulu, wathi isimo asisalawuleki.Echaza ngokwamenza wajoyina izinhlaka ezilwa nobugebengu nyakenye, uthe kwaba yisigameko sokudlwengulwa kowesifazane wendawo, ngamalungu egenge angu-12.Kwenye i-voice note ethunyelelwe Isolezwe, omunye wabashayeli uveze ukuthi sebeyisithupha abashayeli asebebanjwe inkunzi ematekisini abahamba ngawo.“Bafika noplastic, bathathe yonke into. Mina nje laphaya eZintombini angisagibezi muntu ongimisayo. Laba bafana sebesihlukumeze kakhulu, baphatha izibhamu,” kusho umshayeli.Uthe omunye uzakwabo ubanike uR300, omunye wabasolwa wafaka izinhlamvu esibhamini, watshela umshayeli ukuthi uma eqeda ukuzifaka bazozithulula kuyena zonke.“Bathe imali agoloza nayo akuyona eyakhe ngoba itekisi akuyona eyakhe, ngeke kube ukuthi ngo-4.30 ntambama usasebenze uR300 kuphela, wavele wabanika yonke umshayeli,“ kusho umshayeli.Uthe naKwaBester erenki ngezikhathi zasekuseni, bahlale bedlula abesifazane bekhala ubumayemaye, bephucwa izikhwama.“Kwenye itekisi bathe uma sebeqede ukubabamba inkunzi bababuza ukuthi bayayazi yini iWest, baphendula ngokuthi cha, bathi iWest yibona, banamalungu angu-200, ngeke benziwe lutho,” kusho umshayeli.Umsunguli weNtuzuma Neighbourhood Watch, esisabalale nakwamanye amalokishi eTheku afana noMlaza, KwaMashu neNanda, uMnuz Andile Jali uthe isimo sakuleya ndawo sesidinga iNatonal Intervetion Unit (NIU).Udalule ukuthi sekukhona imindeni esithuthile endaweni, ixoshwa yigenge yeWest ne-East.“Bafuna ukuthi kube khona izindlu ezingahlali muntu ukuze bezothi uma beqeda ukucanasa, bahlale kuzo. ”Leya ndawo ayisalawuleki. Namalungu ethu asenomuzwa wokuthi impilo yawo isengcupheni njengoba eqapha ubugebengu engenazikhali. Lama genge afuna ukuyiphatha indawo,” kusho uJali.Okhulumela iSouth African National Taxi Association (SANTACO)  KwaZulu-Natal, uMnuz Sfiso Shangase uthe lobu bugebengu buyisihlava abasigxekayo.“Sibuhlungu ngoba kuhlukumezeka abagibeli ezimotweni zethu. Siphinde siphathwe kabi wukuthi nathi siyalahlekelwa uma kuphucwa nabashayeli imali abasuke beyisebenzile,” kusho uShangase.Uqhube wathi lukhona uhlelo abaphezu kwalo lokuzama ukuqinisekisa ukuphepha kwabagibeli kulezi zigilamkhuba kodwa wathi akafuni ukudalula yonke into.“Zingaze zithole ngezinhlelo esinazo zokulwisana nobugebengu bazo,” kusho yena.Uphinde wathi bagqugquzela osomatekisi ukuthi bafake amakhamera ematekisini abo ngoba nawo ayasiza ngobufakazi obuqandula ikhanda.Ihhovisi lezokuxhumana emaphoyiseni aKwaZulu-Natal, lithe lidinga imininingwane egcwele ngezigameko ukuze likwazi ukubheka ukuthi akhona yini amacala avuliwe ngalokhu."
    },
    {
        "content": "BASATHUTHUMELA othisha nabafundi baseMukelani Primary, KwaMashu, kulandela ukungena kwezigebengu - ebezihlome ziyizingovolo ngezibhamu - zaphuca othisha imali namaselula.Lesi sigameko senzeke ngoLwesibili ntambama, kanti izolo abafundi abaningi  nabanye othisha abalubhadanga esikoleni ngenxa yovalo.Kwenzeka lesi sigameko nje, bekusabatshazwa isigameko sangoMsombuluko ekuseni, sokubulawa kukathisha wasePhikiswayo Primary eLindelani, odutshulwe wabulawa ngamadoda amabili okuthiwa angene ngaphakathi esikoleni ngesikhathi kuphithizela kungena abafundi, amdubula washonela emagcekeni esikole. Ngokuthola kweSolezwe, esigamekweni sangoLwesibili unogada wesikole ukhonjwe ngesibhamu esebude buduze nesango lesikole abelikhiyile esawelisa abafundi bamabanga aphansi ebese bephumile ngoba baphuma kuqala esikoleni.Elandisa Isolezwe, usihlalo wesigungu sabazali esikoleni, uNksz Zama Sokhulu, uthe unogada uvule isango esekhonjwe ngesibhamu, sekuthathwe neselula yakhe.Uthe izigebengu eziyisithupha zimqhube zaze zamngenisa egumbini elihlala othisha. Kulo bekunothisha oyedwa nabafundi abebefundisa amagama, eSpelling Bee. Lo thisha nalaba bafundi balaliswe phansi ngezibhamu, uthisha waphoqwa ukuthi akhiphe iselula yakhe. “Izigebengu bezilinda kube nomfundi othunywe kuleli gumbi bese zimkhomba ngesibhamu, zithi akayobiza uthisha wakhe, ucelwa ngothisha abasehhovisi. Uma efika akhonjwe ngesibhamu aphucwe iselula noma kuthiwe akayivule kubhekwe ama-App anawo ukuze kusetshenziswe wona ukukhipha imali. Omunye wothisha ukhiphe uR3 000 obukhona kwi-App, omunye kuthathwe ikhadi lasebhange nenombolo eyimfihlo. Abebengenawo ama-App bashayiwe, omunye wathathelwa ijakhethi,”  kuchaza uNksz Sokhulu.Uqhube wathi kulamule umfundi okuthe uma ethunywa ukuthi ayobiza uthisha wakhe,  waphuma wamemeza, ekhala. Kuphume  abafundi ebebesemakilasini nothisha, izigebengu zabaleka.Izigebengu kuthiwa zithathe nokhiye wemoto yomunye uthisha kodwa zagcina zingakwazanga ukuhamba nayo. Izolo, uthe abafundi abafike esikoleni bangu-40 kwabangu-585 abafunda khona. “Izingane zethu zithukile, eyami ithe isiyesaba ukuya esikoleni ngoba izigebengu zingena nasezikoleni zikhombe othisha nezingane ngezibhamu. Othisha abanye bakhona kodwa nabo bayesaba. Umnyango ubungakasho ukuthi kumele kwenziwenjani. Ngokwethu besifisa ukuthi kufike abeluleka ngezengqondo bakhulume nabafundi nothisha, ukufunda kuze kuqale ngesonto elizayo,” kusho yenaUthe ekuseni kubakhona amaphoyisa kaMasipala weTheku awelisa abafundi, emini awabe esabuya, abafundi baweliswa ngunogada. UMphathiswa wezeMfundo KwaZulu-Natal, uMnuz Sipho Hlomuka, uthe ukhathazekile futhi udabukile ngalesi senzo, wathi ukuphepha nokuvikeleka kothisha nabafundi kubalulekile kakhulu. “Umnyango uzibophezele ngokuhlinzeka ngosizo oludingekayo kothisha nabafundi abahlukumezekile. Sizokwenza okusemandleni ukuqinisa ezokuphepha eMukelani Primary nakwezinye izikole esifundazweni ukuze sigweme izehlakalo ezinjengalesi. Sinxusa abangaba nolwazi ukuthi basondele ukuze kuboshwe izigilamkhuba,” kusho uHlomuka. Esitatimendeni umnyango uthe: “Sinabo onogada kwezinye izikole esifundazweni, kodwa lokho sekubonakele ukuthi akusona isixazululo ngoba kwezinye izikhathi bayahlaselwa baphinde babulawe yizigebengu,” Okhulumela amaphoyisa KwaZulu-Natal, uColonel Robert Netshiunda, uthe amaphoyisa aKwaMashu avule icala lokubamba inkunzi kuhlonyiwe.“Izigebengu eziyisithupha ebezihlomile kuthiwa zingene esikoleni ngoLwesibili, zaphuca othisha amaselula, imali nezimpahla zokugqoka,” kusho uCol Netshiunda."
    },
    {
        "content": "Ushaywe wuvalo waze wacela umthandazo umculi wowokholo uXolisa Kwinana ngesikhathi ibhanoyi abehamba ngalo lisuka eThekwini liya eKapa lihluleka wukuhlala ngenxa yobuhixihixi laze laphoqeleka ukujika liye eGqeberha, nakhona laba nenkinga.Ngokwe-Flightradar24, ibhanoyi (FA183) lisuke esikhumulweni sezindiza iKing Shaka ngo-7.25 ebusuku ngeSonto liya eKapa kodwa lajika endleleni layohlala eGqeberha.Ngokomlando wohambo kuthe ngo-9.14 seliseWestern Cape kodwa lingakafiki esikhumulweni sezindiza eKapa laqala lazungeza kathathu. Okwesine ngo-9.47 libe selidweba libheke eGqeberha lapho lifike lahlala esikhumulweni sezindiza sakhona ngo-10.32 ebusuku.Ngakusasa ngo-9.11 ekuseni liphinde lazama ukusuka kodwa lajiika ngasolwandle lwaseSt Francis Bay lase lizungeza eGqeberha ngaphambi kokuhlala esikhumulweni sakhona ngo-10.50 ekuseni.Ngokombhalo kaXolisa, libhanoyi lijikele eGqeberha ngenxa yenkinga kagesi esikhumulweni saseKapa.\"Ngenxa yalokhu, amabhanoyi abengakwazi ukuhlala nokusuka. Sichithe cishe amahora amabili sihleli ebhanoyini eGqeberha.Abantu balale esikhumulweni sezindiza ngenhlanhla mina ngikwazile ukuthola indawo yokuphumula kancane. Ngemuva kuka-2 ekuseni bathumele imiyalezo yokuthi ibhanoyi lizosuka ngo-9 ekuseni,\" kubhala uXolisa.Uthe ngesikhathi selizosuka, ukapteni umemezele ukuthi ibhanoyi linezinkinga kumele libuyele liyopaka base belinda imizuzu engu-30 ngaphambi kokuthi lisuke.\"Ngemuva kwemizuzu engu-10 kuya kwengu-15 lisemoyeni, sitshelwe ukuthi ibhanoyi linezinkinga futhi kumele liyohlala ngokushesha eGqeberha.\"Uthe balinde ibhanoyi elisuka eGoli lizobayisa eKapa.\"Sicela nisibeke emthandazweni,\"  kubhala yena kuFacebook ngoMsombuluko.I-Airports Company South Africa (Acsa) ithe kuye kwaphazamiseka ukuhamba kwamabhanoyi eCape Town International Airport ngenxa yokuthi ugesi ubungekho ngeSonto.Ithe lesi simo siye saphazamisa ukuhamba kwamabhanoyi njengoba ebengakwazi ukungena nokuphuma kulesi sikhumulo. Abethunyelwa kwezinye izikhumulo okubalwa i-O.R. Tambo International Airport, Chief Dawid Stuurman International Airport namanye.Ithe konke bese kulungile ngoLwesibili, yaxolisa ngokuthikamezeka okube khona. Igqugquzele abantu ukuthi bathole i-app yakwa-Acsa ezobavezela ukuhamba kwamabhanoyi."
    },
    {
        "content": "KUVUNGUZA umoya wokwesaba emalungwini eThekwini Neighbourhood Watch eNanda kulandela ukubulawa kwamalungu amabili ale nhlangano elwa nobugebengu abulawe ezigamekweni ezehlukene ngeSonto ekuseni.Ngokusho kwelinye ilungu lenhlangano, esigamekweni sokuqala, kudutshulwe kwabulawa uMnuz Avela Nomphahla (31) edlala ibhola enkundleni yezemidlalo, i-One, ngaseDube Village.“Uma kungamaSonto, ujwayele ukuthi ayozidlalela ibhola nabafana bendawo, beziqeqeshela imidlalo ababuye babe nayo. Kuqhamuke abalisa ababili, bafike bamdubula. Kuthe kusenjalo bajoyinwa owesithathu, ofike wamqedela,” kulandisa ilungu.Uthe isigameko senzeke phambi kwabanye ebebedlala ibhola, kanti abahlaseli bebezihambela ngezinyawo.Isigameko sesibili, athe senzeke kungakapheli imizuzu engu-30 kwenzeke esokuqala, senzeke eMatendeni, eNewtown C.Kusona uthe kudutshulwe kwabulawa uMnuz Mzwandile Mbambo phambi komndeni wakhe.“Kuthiwa kugasele abalisa abathathu, bafuna ngodli isibhamu kumufi. Kuthiwa uthe uma elandula ethi akanasibhamu yena, bamdubula phambi kwabazukulu bakhe abehleli nabo egumbini lokuphumula,” kusho ilungu.Leli lungu likhombe ngenjumbane iqembu lemigulukudu, iWest, okuthiwa lisalokhu liqhubeka nokuhlalisa lubhojozi umphakathi waseNanda.Uthe amalungu abo ahlalele ovalweni njengoba lezi zigameko zilandela ezinye ezimbili ezenzeke ngeledlule, ngenhlanhla bangafa abebedutshulwa.“NgoLwesibili, kudutshulwe uMnuz Langa, obegada esinye isakhiwo somphakathi, ngenhlanhla wangashona. Sathi sisabheke lokho, ngoLwesine kwadutshulwa uMnuz Cele, naye obeqapha esinye isakhiwo endaweni,” kwenaba ilungu.“Isimo simuncu, wonke umuntu wethukile ngoba siyabona ukuthi inkulu impi ihlasele, futhi ibhekiswe kithina ngqo,” kusho ilungu.Uchaze abafi njengabantu ebebengabufuni nalapho obuhambe khona ubugebengu. Uthe bobabili baneminyaka emithathu bengamalungu enhlangano.Umsunguli wenhlangano, uMnuz Andile Jali unxuse uNgqongqoshe wamaPhoyisa kuzwelonke uMnuz Bheki Cele noKhomishana wamaPhoyisa KwaZulu-Natal uLiutenant General Nhlanhla Mkhwanazi ukuba basondele nekhambi lokulwa nobugebengu kule ndawo.Okhulumela amaphoyisa KwaZulu-Natal uColonel Robert Netshiunda, uthe amaphoyisa aseNanda aphenya amacala amabili okubulala kulandela ukubulawa kwababili ezigamekweni ezehlukene. '\"Esigamekweni sokuqala, owesilisa (30) udutshulwe enkundleni yezemidlalo eNewtown C abasolwa abathathu, kwesesibili khona eNewtown C, owesilisa (60) udutshulwe abasolwa abathathu ezibukela ithelevishini nomndeni wakhe,\" kusho uNetshiunda.Uthe abasolwa abakaziwa okwamanje nembangela yokubulala ayikaziwa kanti amaphoyisa asaphenya ukuthi ngabe lezi zigameko zihlobene yini. "
    },
    {
        "content": "BAHLALELE ovalweni osomabhizinisi abangabanikazi bezindawo zokucima ukoma emva kokusocongwa kwabanye babo kulandelana. Lokhu kuza emva kokudutshulwa kubulawe uMnuz Zola Kweyama wakwa-A eMlaza. Kuvela ukuthi udutshulwe ekuseni ngabesilisa abathathu abafike bazenza abantu abazothenga utshwala. “Sididekile ukuthi kungani ebulewe ngesihluku esingaka uKweyama ngoba ubengumuntu wabantu,” kusho umthombo.UKweyama udutshulwe ngoyaba lwezinhlamvu waphelela endaweni yesigameko. Udutshulwa nje kusasa kuzobe kungcwatshwa umelaphi wendabuko, uMnuz Nhlanhla Cele, uSbushebushe,  naye obenendawo yokucima ukoma encikene nekaKweyama.Naye uCele wadutshulwa ngeledlule esendaweni yakhe yokucima ukoma, iYellow Lounge, ngamadoda angaziwa. Badutshulwa nje emasontweni edlule kwadutshulwa umnikazi wendawo yokucima ukoma ese-Reunion, engekho kude naseMlaza.Khona eMlaza kwa-E kunowesilisa obenendawo yokucima ukoma naye okuthiwa ubulawe ngendlela efanayo.Ezinyangeni ezedlule kusocongwe induna yaseMbumbulu, nayo ebinendawo yokucima ukoma khona eMbumbulu.Nayo yadutshulwa ngoyaba lwezinhlamvu ngamadoda angaziwa ngesikhathi esevala endaweni yakhe.EMgungundlovu, ekuqaleni kwalo nyaka, kwabulawa owesifazane obenendawo yokucima ukoma ngokudutshulwa.Lokhu sekudale itwetwe kubanikazi bezindawo zokucima ukoma.USihlalo weSisonke Liquor Traders KwaZulu-Natal, uMnuz Brush Mncadi, uthe bakhathazekile ngokwanda kwezigameko zokusocongwa kwabo.“Sihlalele ovalweni ngoba asazi sixabene nobani. Akekho futhi umuntu oseke weza kithina ezobeka isikhalo sakhe ngathi. Lokho kusishiya ebumnyameni ukuthi kwenzekani njengoba sibulawa. “Kumanje sesicabanga nokuthi sithole onogada abazosiqapha kodwa nakhona sinenkinga yokuthi asinayo imali eyanele ukuthi singabakhokhela,” kusho uMncadi.UMncadi uqhube wathi abasaqondi noma abahlaseli babo kunomyalezo abaqonde ukuwudlulisa yini ukuze uma sebekhuluma kuzwakale.Uqhube wathi into ebaphatha kabi ukuthi lezi zigameko ziphazamisa osomabhizinisi abamnyama.Okhulumela amaphoyisa KwaZulu-Natal, uCol Robert Netshiunda, uthe esigamekweni sayizolo kuphenywa icala lokubulawa kowesilisa oneminyaka engu-57 obengumnikazi wendawo yokucima ukoma. “Kule ndawo yokucima ukoma kungene owesilisa ephethe isibhamu esikhulu wadubula ebhekise kumnikazi wendawo obemi ngemuva kwetafula lokudayisa. Emva kwemizuzwana kuphinde kwangena omunye wesilisa ephethe isibhamu esincane waqhubeka wadubula umnikazi wendawo yokucima ukoma esemdubulela eduze. Baqede lapho baphuma babaleka, kumanje basathungathwa abenze lokhu,” kusho uCol Netshiunda."
    },
    {
        "content": "BAYATHUTHUMELA abantu base-Nairobi, eKenya, kweqa ejele iziboshwa ezingu-13 okukhona kuzo nomalugaju osenqume wabulala inqwaba yabantu besifazane.Ngokombiko wamaphoyisa aseKenya, laba beqe esitokisini samaphoyisa eNairobi.Ngokusho kwamaphoyisa, uCollins Khalusha oneminyaka engu-33 ubudala okuthiwa uzivumele yena amacala okunquma abulale abesifazane abangu-42, uphakathi kwabantu abangu-13 abeqe esitokisini samaphoyisa eNairobi.UKhalusha uchazwe ngamaphoyisa “njengomuntu onobulwane nongaphilile kahle ekhanda ngesikhathi eboshwa ngoJulayi, ngemuva kokutholwa kwezidumbu endaweni eyaziwayo enhlokodolobha yaseKenya.Amaphoyisa athe ngoLwesibili, iphoyisa eliphethe nomphathi wenkantini esiteshini samaphoyisa iGigiri, babone ukuthi abasolwa bebengekho ngesikhathi beyobanika isidlo sasekuseni ngo-5 ekuseni.Kuthiwa uKhalusha nezinye iziboshwa ezidabuka e-Eritrea futhi eziboshelwe izinsolo zokuba eKenya ngokungemthetho, basika izintambo ezitokisini zabo base beqa udonga.UMohamed Amin oyinhloko yophiko oluphenya ngamacala obugebengu, utshele i-Associated Press ukuthi kuyishwa ukweqa kwalaba basolwa. “Lona bekungumsolwa onobungozi kakhulu obhekene namacala abucayi. Siyasiphenya lesi sigameko futhi sizothatha izinyathelo ezifanele,” kusho u-Amin.Ngokusho kwamaphoyisa, uKhalusha uzivumele yena amacala okubulala abesifazane abangu-42 eminyakeni emibili edlule, waphonsa izidumbu zabo enkwalini okumanje isisetshenziswa njengendawo yokulahla udoti. Kwatholakala okungenani amasaka angu-10 anezitho zomzimba ezinqunyiwe kule ndawo."
    },
    {
        "content": "KUNGENZEKA sande isibalo sabashone kuhlasela  izikhukhula ezihlasele eMargate, ePort Shepstone ngeSonto ntambama.Lokhu kudalulwe okhulumela uMasipala Ugu, uMnuz France Zama ngesikhathi ekhuluma neSolezwe mayelana nomshophi obavelele kule ndawo.Uthe okwamanje bahlanu abantu abangaqinisekisa ukuthi bashonile ngenxa yezikhukhula.Uthe kunezimoto ezivaleleke ngaphansi kwebhuloho eliya eMargate ngasemfuleni iNkangweni.\"Sizobheka ukuthi izimoto ezivaleleke ngaphansi kwaleliya bhuluho bezinabantu yini noma cha. Uma kwenzeka ukuthi bezinabantu kuyacaca ukuthi sizokwanda isibalo sabantu abadlule emhlabeni bakule ndawo ngenxa yezikhukhula,'' usho kanje.Ukhale kakhulu ngomonakalo athe mkhulu odalwe yilzikhukhula. Uveze ukuthi umonakalo okwamanje abakwazi ukusho ukuthi ungalinganiselwa emalini engakanani.Ukhale kakhulu nangokukhahlamezeka kwengqalasizinda. Wathi le ndawo ithandwa kakhulu yizivakashi, uthe ukukhahlamezeka kwayo ngalolu hlobo kungaphazamisa ezokuvakasha.Udalule nokuthi nezikhungo eziphehla amanzi zikhahlamezekile.Uveze ukuthi abezimo eziphuthumayo bebematasa bekuyona le ndawo.Okhulumela uMnyango wokuBusa ngokuBambisana neziNdaba zoMdabu, uMnuz Siboniso Mngadi, uthe bathumele ithimba lezinhlekelele ukuze liqaphe ngelokhozi okuqhubekayo ngemuva kwezikhukhula.Ngaphandle kwaseMargate izikhukhula kuvele ukuthi zidale umonakalo nakwezinye izindawo ezisogwini oluseningizimu kubalwa, uMgababa noMzinto. Amalungu omphakathi aseMzinto akhahlamezekile abalise ngokuthi izindlu zawo ziwe bhu phansi.UMnuz Zakhele Sibisi uthe akazi ukuthi uzothathani ahlanganise nani ukuze aqale phansi akhe umuzi wakhe wamagumbi amane odilike kuhlasela izikhukhula. \"Inzima kakhulu le nto esehlele mina nabantwana bami. Kuyimanje nje angazi nokuthi ngizolalaphi ngoba ngiswele indawo yokulalala,'' usho kanje.Elinye ilungu lomphakathi lakhona eMzinto, uNksz Snegugu Makhanya, lithe abazi ukuthi bazolallaphi njengoba izikhukhula zicekele phansi indawo abebehlala kuyo. "
    },
    {
        "content": "UNOBHALA Jikelele weSouth African Federation of Trade Unions (Saftu), uMnuz Zwelinzima Vavi, uthe abaholi bezinyunyana abayeke ukuba wohlohlesabo kodwa kumele balwele amalungelo abasebenzi.UVavi ubekhuluma engqungqutheleni ye-General Industries Workers Union of South Africa (Giwusa), ebise-Germiston, eGauteng, ngempelasonto.“Izinyunyana ziphelelwe ngamandla ngenxa yethu baholi bazo. Sidlala ipolitiki yesisu, sivune abantu esihlomula kubo yize bengabenzeli lutho abasebenzi. Sekuyisikhathi sokuthi sakhe kabusha izinyunyana, siyeke nokuqembukelana ngoba uthola ukuthi enyunyaneni eyodwa sekunezinhlangothi ezimbili. Omunye udonsa abhekise le, nomunye aye le. Ayibasebenzeli leyo nto abasebenzi,” kusho uVavi.Uthe kuyimanje kuneqeqebana eselifuna ukuqala izinyunyana ezintsha emuva kokuhluleka ukusiza abasebenzi ezinselelweni ababhekene nazo.“Akufanele sincenge abaholi abangafuni ukusebenzela abasebenzi. Izinyunyana ngezabasebenzi, kufanele zibalekelele ukuba nempilo engcono. Njengoba anda amaqembu epolitiki nezinyunyana ziyanda kwazise kunabaholi asebefuna ukuhlohla izisu zabo. Bafuna ukuvula izinyunyana ezidlelana namaqembu athile ngoba banezinhloso zabo, hhayi ukuthi bafuna ukuqhuba umzabalazo wabasebenzi,” kuchaza uVavi.Uthe inkulumo yakhe akufanele isetshenziswe ngabaholi abafuna ukuqhoqhobala izikhundla ezinyunyaneni kodwa bengabasebenzeli abasebenzi.“Kuyimanje izinga lempilo liyabiza, imalimboleko iphezulu, amaholo awanyuki ngendlela efanele. Izinyunyana kufanele ukuthi zilwe nale nkinga. Akufanele zilume ziphephetha ngoba zincenge izikhundla kuhulumeni, kufanele zigxeke futhi zize nesisombululo,” kusho yena.Uthe njengoba sekunohulumeni wokubambisana kwamaqembu, izinyunyana kufanele zilwe kakhulu kunakuqala ngoba kulo hulumeni kugcwele ongxiwa abacindezela abasebenzi."
    },
    {
        "content": "UBONAKALE ehlengezela izinyembezi umsolwa obhekene nohide lwamacala okubalwa kuwo nelokubulala.UNkk Agnes Sekgomotsi Setshwantsho (49) ubuyele eNkantolo yeMantshi eMolopo ngecala lokubulala, amabili okukhwabanisa nelokwephula umthetho.Icala lakhe lihlehliselwe umhlaka 22 Meyi 2024 lapho kuzozwakala khona isinqumo somqondisi wezokushushisa kuleli ngokudluliswa kwaleli cala liye enkantolo enkulu.“Ubucayi baleli cala yibona obenza kube nesidingo sokuba lidluliselwe enkantolo enkulu, lokhu kuzozwakala mhla libuyela enkantolo icala. Umsolwa uzoqhubeka nokugqunywa esitokisini njengoba ahluleka esicelweni sakhe sebheyili,” kusho uHenry Mamothame okhulumela iNPA eNorth West.Uphenyo olunzulu olwenziwe wuphiko lwezobunhloli oluholwa uSergeant Kheshi Mabunda lwaholela ekuboshweni komsolwa ngezinsolo zokuthi wabulala izihlobo zakhe ukuze ahlomule ngezicelo zomshuwalense.Lo nkosikazi waboshwa endaweni yaseCenturion ngemuva kokuthi amaphoyisa ephenye ngokufa kukamshana wakhe, okwadingeka ukuba kumbiwe isidumbu sakhe ukuze sihlolwe.Lokhu kwenzeka ngemuva kokuthi umyeni kamshana namanye amalungu omndeni azwakalisa ukungenami kwawo ngendlela ashona ngayo nangokuthi umsolwa wayethathe umshuwalense ka-R3 million egameni likamufi, ezinyangeni ezimbalwa ngaphambi kokuba ashone.Ethula ubufakazi uSergeant Mabunda, utshele inkantolo ukuthi umsolwa akafanelwe wukuthola ibheyili ngoba esaphenywa ngamanye amacala okubulala indodana yakhe, umyeni wakhe namadodakazi akhe amabili.U-Sgt Mabunda uthe uphenyo lokufa kwendodana kamsolwa uKutlo luguqulelwe ecaleni lokubulala ngemuva kokuvela kombiko othi unina nguyena muntu wokugcina wokubona indodana yakhe iphila.Kuthiwa indodana yakhe wayeyikhave ngomshuwalense ka-R6 million. Kuthiwa umufi wagcina ukudla i-burger yaseSteers ayithengelwa ngunina ngesikhathi besendleleni ebheke eMothibistad, besuka eKapa lapho yayifunda khona ngaphambi kokudlula emhlabeni."
    },
    {
        "content": "UBINGELELE iMantshi yaseThekwini owesilisa oneminyaka engu-44  obhekene necala lokubulala namabili okuzama ukubulala.Isigameko senzeka emzini osemgwaqweni uHyder, eGlenmore entathakusa ngeSonto. Imibiko yokuqala yaveza ukuthi kuhlaselwe umndeni. Abosizo oluphuthumayo benkampani i-ALS Paramedics bafika endaweni yesigameko bathola ukuthi mathathu amalungu omndeni ahlala kuleli khaya agwazwe amanxeba amaningi futhi asesimeni esibucayi kakhulu.“Ngesikhathi kuhlolwa abantu abalimele kubonakale ukuthi kwabalimele, kukhona owesimame oseminyakeni eko-40  obesephangalele ngenxa yamanxeba okugwazwa. Abanye abagilwa ababili okungubaba nendodana banikwa usizo lokuqala olusezingeni ngenxa yesimo sabo esibucayi.UGrayson James Beare oneminyaka engu-44  nguyena msolwa oboshiwe wabekwa icala lokubulala namabili okuzama ukubulala. Uvele kancane phambi kweMantshi eThekwini icala lakhe lahlehliselwa umhla ka-11 kwephezulu lapho kulindeleke ukuthi acele ibheyili.UNatasha Ramkisson-Kara okhulumela iNPA KwaZul-Natal uthe umsolwa usazohlolwa ingqondo futhi uMbuso uhlela ukusiphikisa isicelo sakhe sebheyili."
    },
    {
        "content": "LIVELE lakhiphela ulaka lalo ezintathelini iphoyisa eliboshelwe icala lokubulala unina, libuza ukuthi zifunani enkantolo nokuthi zivumelekile yini ukucoshela okuqhubeka ecaleni?UConstable Lungisani Xaba (48) ubekade evele eNkantolo yesiFunda yasePinetown, izolo.Ungenisane nezintatheli nentombi yakhe enkantolo yena esuka ezitokisini. Ube esenza izimpawu okomuntu obuza ugwayi entombini. Emuva kwalokho, ube esephakamisa isandla edonsa amehlo emantshi, wacela ukudlana indlebe nommeli wakhe ongowomdabu waseNdiya, kwasondela notolika ezobalekelela batholane ngenkulumo.Kulowo mzuzu, uXaba uphendule ikhanda, wabuka ngenhla kwehlombe lakhe lakwesokunxele wakhomba ngesandla izintatheli.Uphimise amagama athi: “Bafunani laba lana? Ngicela ukubuza ukuthi zivumelekile yini izintatheli ukuthi zithamele leli cala enkantolo?”UXaba obekubonakala ukuthi udiniwe, uthe udaba lwakhe lugcwele yonke indawo, kufundwa ngalo nasejele laseWestville agqunywe kulona.Izintatheli bezikade zihleli emabhentshini angemuva kwakhe eduze kwebhokisi okuhlala kulona abammangalelwa. Intombi yakhe beyihleli ngemuva kwezintatheli.Enkantolo kuvele ukuthi uXaba ubonane nodokotela ngoLwesithathu owedlule, omxilongile wase ethola ukuthi akakulungele ukuqula icala ngenxa yokugula anakho.Udokotela uphinde wabhala, enza isincomo sokuthi yize emhlolile kodwa uphakamisa ukuthi ayohlolwa kabanzi wudokotela wengqondo.Umshushisi, uMnuz S Govender, ube esetshela inkantolo ukuthi bafuna umbono kadokotela wesibili ngakho kuzomele kuqalwe uhlelo lokuthi uXaba atholelwe umbhede esibhedlela iFort Napier, eMgungundlovu, lapho ezoxilongelwa khona.Kodwa kugcine kungenzekanga lokho ngoba ummeli kaXaba uvele watshela imantshi ukuthi usekhulumile nommangalelwa ngakho bahlabela phambili necala.Ummeli ukushaye indiva ukukhononda kukaXaba akwenzile mayelana nezintatheli ekhuluma nemantshi u-B Asmal.Nebala imantshi ibe isibeka usuku lwango-Agasti 14 nonyaka, ukuze kuqalwe izindlalelo zokuqala kokuqulwa kwecala.Lapha uMbuso nommeli kulindeleke bakhulume ngobufakazi obamukelwayo, obungaphikiswa kubekwe nosuku okuzoqala ngalo icala.Imantshi ikhale ngokudleka kwesikhathi lingaquliwe icala, yathi kusukela ngoNovemba 2022, efika enkantolo uXaba, akunyakazeki.Ikhombe ngasohlangothi lukaXaba, yathi ukubambezeleka okuningi kuqhamuka ngakulona.Abekade engekho enkantolo amalungu omndeni kaXaba ahlale efuna ukuthi kuqale icala khona ezothola umnyombo wesehlakalo sokushona kukamama wabo.UXaba usolwa ngokushaya ngepulangwe abulale unina, uNkk Greta Xaba (81), owayephila nokukhubazeka.Isigameko senzeka emzini kamufi KwaDabeka, ngoMeyi 6, 2022, waboshwa ngakusasa uXaba."
    },
    {
        "content": "UVULE icala lokwehliswa isithunzi unobhala jikelele weNFP, uMnuz Teddy Thwala, obizwe ngembongolo washwabulelwa ngokufa.UThwala ubizwe ngembongolo yilungu leNFP okuthiwa lisebenza komunye womasipala abangaphansi kwesifunda, iZuland.Enkulumweni eqoshiwe, kuzwakala ilungu leNFP lithi ngabe kungcono ukuba uThwala wafa.Ingxabano iqale ngemva kokuthi iNFP iphunyukwe yisikhundla sobumeya kumasipala wesifunda, iZululand.I-NFP ibifuna ukuthi uMengameli wayo uMnuz Ivan Barnes, agaxwe amaketango obumeya kulo mkhandlu.Kuphenduke amatafula ngesonto eledlule, kwaqokwa uMnuz Michael ‘Mkhonyovu’ Khumalo, oyikhansela le-IFP, ukuba athathe isikhundla esivuleke emva kokwesula kukaMfundisi Thulasizwe Buthelezi, osephathiswe uMnyango wezokuBusa ngokuBambisana neziNdaba zoMdabu.Ingwijikhwebu yokungaqokwa kukaBarnes yenze ukuthi amalungu eNFP ajikelane wodwa, amanye, okubalwa kuwo uThwala, asolwa ngokusebenzisana ne-IFP.Enkulumweni eqoshiwe, kuzwakala umholi weNFP ekhwela edilika kuThwala, emsola ngokusebenzisana ne-IFP.“Sawubona Teddy, wena lamanyala owenzayo okuxova iqembu lethu, wena uyiNkatha kodwa uxova iqembu lethu. Siyawazi amanyala owenzayo. Ngeke uze ulunge mfana wami. Sobona ukuthi ubani ozogcina phakathi kwami nawe. Uyimbongolo kabi wena. Awuzwa nasemadlebeni, uyimbongolo nje. Akekho usopolitiki ongezwa nasemadlebeni njengawe.”Inkulumo iphetha ngokuthi lomholi weNFP aveze ukuthi uThwala bamthakatha kancane kwi-UDM, aze athi ufisa engabe usafa.“Bakuloya kancane, uyimbongolo wena. Ukube kwa-UDM bakuloya wafa, ngabe kungcono.”UThwala uthe izinkulumo eziqoshiwe uzithunyelelwe ngoWhatsapp, wathi umsolwa uyamazi. Uthe okuqukethwe yizinkulumo kumenze wasabela impilo yakhe.“Angikwazi ukungathuki uma ngithola izinsongo ezinje ikakhulukazi uma uzobheka ukuthi isimo sishube kanjani lapha esifundazweni. Kunesisho esithi isishiphi sikhonga ukunya.”UThwala uthe ufuna ukuthi umsolwa alethe ubufakazi bezinto amsola ngazo. Uthe usazothathela amanye amalungu eNFP izinyathelo.“Kunemibhalo nezinkulumo eziqoshiwe ezisabalele ezinkundleni zokuxhumana, lapho ngithukwa ngamalungu eqembu. Konke lokho ngizokunikeza amaphoyisa.”Okhulumela amaphoyisa, uConstable Thenjiswa Ngcobo, uthe amaphoyisa aphenya icala lokwehlisa isithunzi. "
    },
    {
        "content": "USOBISHINI umsakazi woKhozi FM, uSiya Mhlongo, njengoba evulelwe icala lokushaya ngenhloso yokulimaza, ngowesilisa ozishaya isifuba ngokuthi wajola naye unyaka wonke. Lo mlisa ocele ukuba ligodlwe igama lakhe, uvule icala esiteshini samaphoyisa iDurban Central, eThekwini ngeSonto. Okhulumela amaphoyisa KwaZulu-Natal,  uColonel Robert Netshiunda ukuqinisekisile ukuvulwa kwecala. \"Amaphoyisa aseDurban Central aphenya icala lokushaya ngenhloso yokulimaza kulandela isigameko okusolakala ukuthi owesilisa oneminyaka engu-29 ushaywe, wagwazwa ngumsolwa amaziyo ngo-Agasti 31 2024. Umgilwa ulimale ebusweni wabe esephuthunyiswa esibhedlela ukuze athole usizo lwezempilo,\" kusho uNetshiunda.Ekhuluma neSolezwe, umgilwa uthe lesi sehlakalo senzeke entathakusa ngeSonto ngesikhathi yena nalo msakazi, owayeyisinqandamathe sakhe ngo-2020 kuya ku-2021,bephuma ebumnandini eMorningside, eThekwini. \"Besesihamba kwenye indawo yobumnandi eMorningside entathakusa ngeSonto ngesikhathi sixabana naye. Into emcasulile wukuthi bengivalelisa komunye wabangani bethu, sishayana ngesinqanda sasemoyeni kanti uzocikeka,\" kusho umgilwa.Uthe akazange anake ukuthi ulwandle selugcwele kumsakazi ngesikhathi bephuma kule ndawo bebheke emotweni, kwaze kwaba wukuthi sebephakathi emotweni yaqala ingxabano.\"Ubethukuthele egane unwabu, engisola ngokushendeza naloya mngani, ethi besingeke sivalelisane ngale ndlela uma kungenzeki lutho phakathi kwethu. Indaba yonakale esefonela lo mngani ethi angikhulume naye ngenkani ukuze abone ukuthi akwenzeki lutho phakathi kwethu. Nginqabile, ngavala ucingo kanti sengizithintele,\"Lo mlisa uthe lo msakazi umgqeme ngebhodlela lotshwala ebusweni, maqede wagibela kuye ngezibhakela ethukuthele. Uthe kulamule abantu abebedlula ngendlela, behamba ngemoto iPolo, abafike babuza ukuthi kwenzenjani kwayima esuka kuyena.Lo mgilwa uthe waphuma emotweni, waqopha ivideo (Isolezwe elinayo nezithombe) ukuze abe nobufakazi. Kule-video kubonakala owesilisa ehleli phezu komsakazi, umsakazi ekhala ethi kungcono ambulale.Lo umlisa obemcindezela uzwakala ethi qhubekani nokulwa kwenu. Umsakazi ubize lo mlisa abexabana naye ngegama emnxusa ukuthi angene emotweni ukuze amhambise esibhedlela, kodwa wenqaba lo mlisa, wathi akasahambi naye. Kwenye-ivideo lo msakazi, obezwakala njengomuntu oweqiwe amambawu, unxuse asolwa ngokumshaya ethi akayeke ukuqopha i-video. Umsakazi kubikwa ukuthi ujahe lo mlisa abehamba naye, efuna ukumphuca iselula ukuze asuse i-video, washiya imoto iduma, babuya abafana be-Polo, bashaya bachitha nemoto yomsakazi.Ethintwa umsakazi ucingo lwakhe beluvaliwe kanti nomlayezo athunyelelwe wona akazange awuphendule.Kwenzeka lokhu-nje uKhozi FM lunomkhankaso wokulwa neGBV nodlame olubhekiswe kwabesifazane nezingane unyaka wonke.UNksz Mmoni Seapolelo Okhulumela iSABC uthe usalinde umbiko ehhovisi laseKZN ngalolu daba."
    },
    {
        "content": "NKOSIKHONA CELEUVUMA eyokukhulelisa indodakazi yomkakhe, uMfundisi webandla laseZayoni osesolwe nangokukhulelisa amanye amavolontiya abalelwa eshumini ebandleni lakhe.UMfu Mandla Mahlaba ongumholi weBandla, iNew Jerusalem eliseNtuzuma, uthi kuyiqiniso ukuthi impela uyikhulelisile indodakazi yomkakhe angayizali eneminyaka engu-19.Ube esethi uzimisele kodwa ngokuhlalisa phansi unkosikazi wakhe nendodakazi ngoba ‘ubathanda bobabili’.UMahlaba ubephendula iSolezwe Ngempelasonto ngemuva kokuqubuka kwezinsolo zokuthi usebhubhisile ebandleni, wakhulelisa inqwaba yamavolontiya.\"Vele ngiyikhulelisile indodakazi, lokho angeke ngize ngiwaqambe amanga ngithi angikwazi noma ngithi akwenzekanga. Angizimisele ngokuchazela wena ukuthi kwenzeke kanjani,'' usho kanje.Ugcizelele ngokuthi lolu wudaba lwasesithe okungamele akhulume ngalo esidlangalaleni, bazolubhunga njengomndeni. Ngaphandle kwalokhu, kunemithombo engaphakathi ebandleni ethi lo mfundisi muva nje wenza imigilingwane abangayiqondi.Njalo ngeSonto kuthiwa uvele ahlabe isiklabhu athi asidliwe ngabazalwane. Kuthiwa usuke ethi abasishebe namasi. \"Lokho okhuluma ngakho ngisuke ngikwenza ngoba  ngizama ukusiza bona. Angeke ngichaze ukuthi ngisuke ngibasiza kanjani,'' echaza.Uphike walala ngomhlane wathi akathwele. \"Umuntu othwele akasweli njengami. Phela mina ngizixakekele,'' usho kanje.Mayelana nokuthi kunezinsolo zokuthi ubalekile, akaziwa ukuthi ukuziphi izinkalo, ukuphikile konke lokhu. \"Mina ngikhona ngizihlalele lapha kwami, ongifunayo akeze,“ esho. Ikhansela lakule ndawo uNkk Mafi Zondi uthe bazwile ngezinto okuthiwa zenziwa uMfundisi endaweni. Lithe lizohlangana nabazali  ukuze kuzotholakala isixazululo sodaba. Imizabo yokuthola unkosikazi kamfundisi ayiphumelelanga ngoba ucingo lwakhe ubengalluphenduli."
    },
    {
        "content": "AMAQEMBU ezepolitiki amancane avuke azithatha, athula imiqulu yezethembiso zokhetho njengoba kusondela usuku lokuvota.Ngempelasonto, amaqembu amathathu okuyi-UDM, PAC ne-FF Plus, athule imikhankaso yawo yakhetho.La maqembu athula imiqulu yawo emva kokuthi amaqembu amakhulu i-ANC, DA, ne-EFF, eseyivulile indlela.I-ANC, DA ne-EFF, iwona anezihlalo eziningi ePhalamende, futhi iwona aba ngowokuqala ukwethula izethembiso zokhetho.Njengoba ukhetho lwangoMeyi selusondele, kulindeleke ukuthi abe maningi amaqembu amancane azokwethula izethembiso zokhetho.Amaqembu athule izethembiso ngempelasonto, athembise amathuba emisebenzi, ukuthuthukisa umnotho nokulwa nenkohlakalo.Umholi we-UDM, uMnuz Bantu Holomisa, uthe bafuna kuphele ukuphathwa ngendlela engafani kwabaholi bomdabu eNingizimu Afrika. UHolomisa uthe bafuna ukuthi abaholi bomdabu baphathwe ngendlela efanayo kuzo zonke izifundazwe zakuleli.Ukusho lokhu ngesikhathi ethula umqulu wezethembiso zokhetho, eGoli, ngoMgqibelo.UHolomisa uthe akulungile ukuthi abaholi bomdabu bathole izinto ezingafani.\"Uma abaholi bomdabu bethengelwa izimoto eLimpopo naKwaZulu-Natal, abathengelwe nakwezinye izifundazwe. Ayiyekwe le nto yokukhetha iphela emasini.\"UHolomisa uthe iqembu lakhe lizimisele ngokulwa nenkohlakalo.\"Inkohlakalo idla lubi lapha eNingizimu Afrika. Abantu abazitholi izidingo ngenxa yokuthi imali yehliswa ngemilenze. Iphutha elikhulu elenziwa ngabantu ukuthi bayaqhubeka nokuvotela abantu abanukwa ngenkohlakalo.\"Thina angeke siyibekezelele inkohlakalo. Namanje siyalwa nenkohlakalo. Ingakho sesisungule uphiko olulwa nenkohlakalo.\"Selokhu i-UDM yasungulwa eminyakeni engaphezu kwengu-27 eyedlule, uHolomisa uyena obelokhu eyihola.Ebuzwa ukuthi ucabanga ukwehla nini esikhundleni, uHolomisa uthe ulindele igama elizophuma kumalungu eqembu.\"Uma ubheka, sengiqalile ukucija abaholi bakusasa. Baningi abaholi abasebasha kwi-UDM. Ngilindele ukuthi bangihlebele uma sebekulungele ukuthatha. Bazosho uma sebefuna ukuthatha.\"Khonamanjalo: I-PAC yethule umqulu wezethembiso zokhetho, eGoli, ngoMgqibelo.UMengameli wePAC, uMnuz Mzwanele Nyhontso, uthembise ukwenza izinguquko kwezobulungiswa uma benqoba ukhetho.UNyhontso uthe imithetho yakuleli iyaphambana namasiko akuleli.\"Imithetho yezwe kufanele ihambisane namasiko abantu bomdabu. Imithetho yezwe akufanele ihambisane nokwabamhlophe.\"UNyhontso uthe iPAC iyohlezi ibeka phambili izidingo zabantu bakuleli.\"Thina asifani ne-ANC. Kulo mqulu siyasibophezela ekufezeni izidingo zabantu bakithi.\"I-FF Plus yona ithe ifuna ukuqeda uhlelo lokunikezwa amathuba angcono kosomabhizinisi abamnyama iBEE, yathi iyaphikisana nohlelo lwezempilo olusha oluhlongozwayo iNational Health Insurance (NHI)."
    },
    {
        "content": "IPHINI likaNobhala Jikelele kwi-ANC, uNkk Nomvula Mokonyane uthi ingqalabutho yalenhlangano uNkk Winnie Madikizela-Mandela yakhetha ukuhlala kwi-ANC noma yayibhekene nezikhathi ezinzima.UNkk Mokonyane uthe uWinnie akazange enze njengabanye abakhetha ukuyosungula amaqembu abo uma bebhekene nezikhathi ezinzima kwi-ANC.Ukusho lokhu ngesikhathi kunomcimbi obuhlelwe i-ANC Women’s League  wokukhumbula usuku okwashona ngalo uNkk Madikizela-Mandela.NgoLwesibili bekuhlangana iminyaka eyisithupha kwashona uNkk Madikizela-Mandela.Abaholi be-ANC babeke izimbali ethuneni likaNkk Madikizela-Mandela eliseFouways Memorial Park, kwase kuba nomcimbi wokukhanyisa amakhandlela emzini kaNkk Madikizela-Mandela oseSoweto.UNkk Mokonyane uthe uNkk Madikizela-Mandela wakhombisa uthando olukhulu kwi-ANC nangezikhathi ezinzima.“Waze wafa eyilungu lokuqina le-ANC. Abantu baseNingizimu Afrika kufanele bangakukhohlwa ukuthi uNkk Madikizela-Mandela akazange ayilaxaze i-ANC nangezikhathi ezinzima.“Ziningi izinto ezazingamenza ashiye i-ANC ayozivulela isitokofela sakhe esincane, noma inkulisa yakhe encane, kodwa wakhetha ukuhlala kwi-ANC.“Wahlala kwi-ANC yize noma ayethandwa kakhulu abantu abangewona amalungu ayo. Lokhu wayekwenziswa wukuthi wayazi ukuthi i-ANC yiyo eyamenza waba yilento ayeyiyo,” kusho uNkk Mokonyane.Uthe abantu abaningi bamthande ngoba engasekho uNkk Madikizela-Mandela.Uqhubeke ngokuthi iyefana nekaJesu, sisanda kubuya ezinkonzweni zePhasika. Indaba kaNkk Madikizela-Mandela ithi ayifane nokubethelwa kukaJesu esiphambanweni. Emva kokushona kwakhe, ngisho nezitha zakhe imbala zamvuma.UNkk Mokonyane uthe bazohlezi beliqhakambisa igalelo likaNkk Madikizela-Mandela.“Size lapha ukuzozibophezela kabusha. Siqhamuka kwinhlangano kaNomzamo Madikizela-Mandela, i-ANC.“Nathi njengenhlangano sesike sabhekana nezikhathi ezinzima, kodwa sizibophezela ekuqhubekeni nokulandela ezinyathelweni zakho. Kuningi esesikubonile,” kubalisa uNkk Mokonyane.Unxuse abazukulu bakaNkk Madikizela-Mandela ngokulandela ezinyathelweni zikagogo wabo, bavotele i-ANC okhethweni oluzayo.Umzukulu kaNkk Madikizela-Mandela, uNkk Zamaswazi Dlamini-Mandela, unxuse abantu bakuleli ukuba baphume ngobuningi baye okhethweni lwangenyanga ezayo.“Lokhu sicela nikwenze egameni lokuhlonipha ugogo wethu. Sicela ningakhohlwa ngamagalelo akhe nezinye izingqalabutho ezalwela inkululeko.“Kubalulekile ukuthi wonke umuntu avote, lonke ivoti libalulekile. Kuphela iminyaka engu-30 elakuleli lathola inkululeko. Lokhu kubalulekile kakhulu kuthina njengomndeni,” kusho umzukulu kaNkk Madikizela-Mandela."
    },
    {
        "content": "NKOSIKHONA CELEZIGCWALE udaka izinyawo zikamfundisi webandla laseZayoni, uMusa wokuKhanya, ngemuva kokuba esakaze umkakhe ngempama phambi kwesigungu sebandla.Ngokuthola kweSolezwe, uMfundisi Zethembe Mcambi uwaklaze umkakhe ngempama, uNkk Nomalungelo Mcambi ngemuva kokuba babe nokungaboni ngasolinye ngodaba lokusetshenziswa kwemali ebandleni.Umthombo obukhona ngesikhathi sesigameko uveza ukuthi isehlakalo senzeke emagcekeni ebandla kunomhlangano waminyaka yonke, lapho okusuke kudingidwa ukungena nokuphuma kwemali yebandla.Uthi umfundisi ubephakamisa okuthile mayelana nendlela okumele kusetshenziswe ngakhona imali yebandla esuke inikelelwe ukuthi kulekelelwe ngayo izingane ezingenabo abazali ebandleni.Kuthiwa umkakhe ubenombono owehlukile kobe kushiwo ngumholi webandla, ongumyeni wakhe.\"Angifuni ukuveza ukuthi ubaba ubefuna imali isetshenziswe kanjani kodwa umama uphakamise okuhlukile kobe kushiwo ngumyeni wakhe,'' usho kanje umthombo.Elandisa uthi umfundisi ubuze umkakhe ukuthi kungani emhlambalaza emphikisa phambi kwabazalwane ekubeni engumuntu wesifazane yena eyindoda.\"Uqede ukubuza loyo mbuzo wabe esemsakaza ngempama izikhawu ezimbili. Kusize ukuthi abemaningi amadoda abekhona kulo mhlangano ase eyasukuma amkhuza embamba,'' usho kanje.Uthi ukube akakhuzwanga ngabe kukhulu akwenzile kumkakhe, umfundisi ngendlela abese eyiyona ebusweni.\"Sonke simane saxakeka nje ukuthi ngempela kwenzakalani. Ubese egqunqile emnyama namehlo akhe esebomvu tebhu ukudinwa,'' usho kanje.Isolezwe likhulume nomfundisi mayelana nalokhu, ezwakala ekhulumela phansi. Uvumile ukuthi uxoshiwe ebandleni.\"Ngiyalivuma icala lami impela ngonile. Angazi ukuthi bengingenelwe yini kangaka. Kodwa ngiyacela ndodana ningalubhali lolu daba,'' usho kanje.Uveze ukuthi uzamile ukuxolisa kumkakhe kodwa kwanhlanga zimuka nomoya njengoba engekho nasekhaya emukile waya kubo eMnambithi.\"Ngikhuluma nawe nje akekho ekhaya, ngizwile ukuthi ukubo. Nami angikho ekhaya ngizihlalele kwenye indawo ngesaba nokubabuka abantwana bami ngoba bangicasukele nabo, abafuni nakukhuluma nami,'' echaza uMcambi.Ethintwa umama uthe sebeshade iminyaka engu-12 nomyeni wakhe futhi ubengakaze ambeke isandla. Wathi lokhu akwenzile kummangazile.Uthe kodwa uzobuyela ekhaya baxoxisane ukuthi nje usafuna ukuhlehla kancane nasezintweni ezithinta ibandla.Inhloko yebandla ezweni lonke, uMbhishobhi Nhlanhla Ntombela inqabile  ukuphawula kumayelana nokudicilelwa phansi kwebandla alisebenzela kanzima kangaka. “ Mfana wami angifuni nanokuthi kulokhu kuthiwa ngiphawulile. Ngilisebenzele kabi leli bandla eselehliswa isithunzi ngalolu hlobo...angiphawuli lutho,” usho kanje.Ukuqinisekisile kodwa ukuthi uMcambi uxoshiwe."
    },
    {
        "content": "UYA ePhalamende owayenguMphathiswa wezokuHlaliswa kwaBantu KwaZulu-Natal uMnuz Jomo Sibiya ngemuva kokhetho  lukazwelonke ngoMeyi 29, 2024.Lokhu kuvele ohlwini lwe-ANC lwamalungu azojutshelwa ezikhundleni eziphezulu ngemuva kwalolu khetho olubhekwe ngabomvu.USibiya ongomunye wabeluleka uMengameli Cyril Ramaphosa, wakhishwa esikhundleni sokuba nguMphathiswa esifundazweni emuva kokungena kobuholi obusha be-ANC, okumanje buholwa nguMnuz Sboniso Duma.Abanye abantu abaya ePhalamende oNkk Nomalungelo Gina,  iphini likaNgqongqoshe wezoHwebo. Abanye abaholi ababuyayo uDkt Zweli Mkhize, oke waba nguNgqongqoshe wezeMpilo.UDkt Sibongiseni Dhlomo ngomunye wabakhuza ibuya, njengoba eyiPhini likaNgqongqoshe wezeMpilo.Abanye abakhona kulolu luhlu, kubalwa ilungu lePhalamende uMnuz Sdumo Dlamini, uMnuz Edwin Mkhize ongunobhala weCosatu esifundazweni. UNksz Bathabile Dlamini oke waba nguNgqongqoshe wezeNhlalakahle ngomunye okuphakanyiswe igama lakhe ukuthi aye ePhalamende.Ohlwini lwesifundazwe baningi abanye abaholi abasha abazobe beqala ukuya esiShayamthetho."
    },
    {
        "content": "UKHALA ezimathonsi uyise wengane enonyaka, okusolwa ukuthi ibulawe unina isidumbu sayo okuthiwa sitholwe sintanta emfuleni iNjakane, eThembeni KwaDukuza ngoMsumbuluko.Isidumbu sikaNonkanyiso Tembe (1), kuthiwa sitholwe owesilisa obezidobela emfuleni, kanti kuthiwa ugcine ukubonwa ngeSonto ebelethwe wunina okuthiwa ufonele uyise wengane asebahlukana naye, uMnuz Ernest Tembe, wamazisa ngokuthi ingane uyishiye ehlathini.Kuthiwa bobabili abazali bakaNonkanyiso bangabokudabuka eMaputo, eMozambique. Elandisa Isolezwe ngokwenzekile, uTembe (uyise wengane) uthe bahlukane ngonyaka odlule nomsolwa ababehlala naye ndawonye eThembeni KwaDukuza, kanti owesifazane wabuye wahamba wayohlala eMpangeni nengane yabo.“Ngesonto eledlule ungishayele ucingo  wathi uzoletha ingane ngoMgqibelo.  Ngimtshelile ukuthi ngizobe ngingekho ngiphume nomsebenzi njengoba bengisebenzela eHarding. NgeSonto ntambama ungishayele ucingo wathi usetekisini elibheke eManguza, ingane uyibulele wayishiya ehlathini. Ngesikhathi ngifika endlini ngicele ukuthi angiyalele lapho eshiye khona ingane ngoba bengingazitsheli ukuthi ukwenzile ngempela lokho , uze wathi angimfonele nge-video ukuze angikhombise kahle lapho eshiye khona isidumbu sengane,” usho kanje.Uthe ubheke wakhathala engayitholi, kodwa waqala ukubheka ngamanye amehlo uma esethola ucingo oluvela ngakubo eMozambique lapho umsolwa okuthiwa usebalekele khona, ngesikhathi bembuza ukuthi kuyiqiniso yini abakutshelwa umsolwa ukuthi usebulele ingane.  Uthe ngakusasa ingane itholwe ilaxazwe emfuleni kanti ubelokhu exhumana nomsolwa ku-WhatsApp.Enkulumweni yabo eqoshiwe yakuWhatsApp Isolezwe  eliyizwile, umsolwa ecashunwa lapho ekhuluma khona ngesiZulu, ubezwakala ekhala ebalisa ethi uyazisola ngakwenzile.  Uveza ukuthi ingane uyishiye ehlathini akazange ayiphonse emanzini.UTembe uthe akungeni nokudla selokhu kwenzeke lesi sigameko ngoba akazi ukuthi iyiphi imbangela ebingaholela ekubulaweni ngesihluku kwengane yabo.Uthe bekuwuzinyobulala wakhe, wathi yena nomsolwa bahlangane kuleli bathandana kodwa into yabo yayaziwa nangakubo eMozambique, kodwa babuye bahlukana.  Lishone elayizolo besazoyovula icala lokubulala esiteshini samaphoyisa KwaDukuza obekuzokwenziwa emva kokuhlolwa kwesidumbu kutholwe imbangela yokushona kwenganeIkhansela lendawo, uMnuz Sicelo Sithole, lithe umphakathi uthukile ngalesi sigameko.“Okubi ukuthi sizosusa ukucwaswa kwabokufika kuleli okuyinto ekhuzwayo njengoba sebekhona lesi senzo abasibheka ngokuthi senziwe abokufika abazongcolisa indawo yabo.  Unina wengane ngokwami akakhombisi ukuzisola, uma ngihlulela nje ngokwezinkulumo zakhe engithunyelelwe zona uTembe zaku-WhatsApp,” usho kanje."
    },
    {
        "content": "UKHALE ngesihluku okubulawe ngaso indodana yakhe edutshulwe yashona nezihlobo zayo ezimbili ngesikhathi besendleleni bebuya ukuyovota eSihlabeni, eMuden.UMnuz Mdumiseni Mzila, onguyise kamufi, uMnuz Menzi Mzila, usola ukuthi siwubugebengu isenzo sokubulawa kwendodana yakhe.UMzila uthe ukusocongwa kwendodana yakhe entathakusa ngoLwesine akuhlangene nhlobo nokuvota.“Bese bebuya ukuyovota, beziyela ekhaya badlula komunye umuzi bethi bayothenga i-artime kanti bazodutshulwa. Kuyakhombisa ukuthi abantu ababadubulile bebebalalele unyendle,” kusho uMzila ngosizi.Lo wesilisa uthe abanye ababulewe kulesi sigameko wumshana wakhe uMnuz Foni Dladla noMnuz Fundo Mdletshe ongumzukulu wakhe.Ukubulawa kwabafi uthe kubashiye bedumele bewumndeni, wakhala nangendlela eyisihluku abasocongwe ngayo.Kuthiwa ababulewe bekungabesilisa abathathu behamba ngemoto namantombazane amathathu.Enye yalawa mantombazane kuthiwa ilimalile ngesikhathi behlaselwa, amabili aphuma engenamyocu.Amaphoyisa athe uphenyo lwawo luveza ukuthi imoto obekuhanjwa ngayo yayikade ibikwe njengeyebiwe eGoli.“Ayikho into esike sayizwa njengabazali babo ukuthi bayenzile. Besingakwazi ukuthi imoto abebehamba ngayo yebiwe, siqale ukukuzwa ngamaphoyisa lokho. Sifuna uhulumeni aqinise umthetho, amaphoyisa abathungathe ababophe ababulali,” kusho uMzila.Uchaze ababulewe wathi ngokwazi kwakhe bebeyizingane eziziphethe kahle, bebengakaze bathole izikhalazo ngabo ezivela emphakathini.UMzila uthe ababulewe bebengasebenzi kodwa uzobakhumbula njalo uma ebona izingane ezilingana nabo.Okhulumela amaphoyisa esifundazweni, uColonel Robert Netshiunda uthe ababulewe baneminyaka engu-22, 24 nengu-25. Uthe kabaziwa ababulali nembangela yokusoconga kodwa uphenyo lwamaphoyisa luyaqhubeka.Unxuse noma ubani ongaba nolwazi olungalekelela amaphoyisa ekutholeni abasolwa ukuba aludlulisele emaphoyiseni aseduzane noma abike kwabakaCrime Stop enombolweni yocingo ethi: 08600 10111."
    },
    {
        "content": "UYAVEVA umgcotshwa webandla lamaNazaretha eBuhleni othi uyabulwe ngomjiva, kwagqashuka nomqhele ekhishwa ngesidlozana ethempelini, esolwa ngokuzibeka kwesobufundisi ngesikhathi kuvalwa umhlangano kaJulayi.Umgcotshwa uMnuz Mandlakayise Mthethwa ozinze ethempelini eMaqhaweni, e-Uganda, eMlaza, uthe usesaba ngisho ukuya enkonzweni ngokwenziwe kuyena ngabefundisi eBuhleni.Uthe kulesi sigameko kulahleke ngisho nemali yakhe engu-R10 000 abezoyothenga ngayo izimbuzi, waze wavula icala emaphoyiseni.Okhulumela amaphoyisa KwaZulu-Natal, uColonel Robert Netshiunda ukuqinisekisile ukuthi kunecala elivulwe wuMthethwa eNanda.“Kulesi sigameko ummangali uthe walahlekelwa yisigqoko sakhe, wumjiva wesonto nemali. Amaphoyisa ayaphenya,” kusho uNetshiunda.Echaza uMthethwa uthe: “Mina ngingumfundisi owaphakanyiselwa kulesi sikhundla wuBaba uNyazilwezulu. BengiwuMshumayeli futhi amagalelo ami ayaziwa njengoba kukhona amathempeli amathathu eMlaza asungulwe ngenxa yami. Uma sekufika isikhathi sokuthi ngiphakanyiselwe kwesobufundisi, kukhona abangathandanga. “Bekungekhona okokuqala bengiphatha kanje abagcotshwa. Lesi sigameko senzekile siseTafelkop ngoMashi kulo nyaka. Bafike bangigxavuna kanje futhi baze bangiphuca kwawona umjiva wami. Namanje bangigxavule kabuhlungu bangiphuca umjiva wami kwaze kwagqashuka nomqhele. Kulokhu angikwazanga ngisho ukuthatha izimpahla ebengiziphethe, zisale khona ethempelini eBuhleni ngikhishwa kabuhlungu. Kulahleke nemali engu-R10 000 ebengiyikhiphele ukuthi ngizoyothenga ngayo izimbuzi,” kusho uMthethwa.Uthe ngesikhathi ephucwa umjiva okokuqala eTafelkop, akazange afune ukuphumela obala ngalolu daba ngoba wayezitshela ukuthi luzogcina lulungisekile. Uthe manje uyabona ukuthi akusizi ukuthi athule ngoba uyabona ukuthi bazoze bamlimaze laba bagcotshwa.Ngesikhathi ekhishwa ngesidlozana eBuhleni, uthe uzamile ukubatshela abagcotshwa abebemkhipha ukuthi abaye kumholi uNyazilwezulu ngoba uyazi ngaye ukuthi usengumfundisi kodwa banqaba, bengafuni ukumlalela.“Angazi noma babefuna ngibagwazele yini laba bagcotshwa ukuze bangibeke esikhundleni sokuba ngumfundisi. Bengingeke ngikwenze lokho ngoba igama lami laphakanyiswa wuBaba uNyazilwezulu. Into abangenze yona isangithusile futhi bangihlazile, bengikhipha kabuhlungu kanje phambi kukankosikazi wami nezingane,” kusho uMthethwa.Okhulumela umholi wamaNazaretha, inkosi Mduduzi Shembe uNyazilwezulu, uMnuz Thokozani Mncwabe uthe uyalwazi udaba lukaMthethwa.“Kuyiqiniso ukuthi unguMshumayeli uMthethwa kodwa okokugcotshwa kwabefundisi, ibandla alingeni kukhona. Isikhathi esiningi bagcotshwa wubaba uNyazilwezulu uma kuqala unyaka sisentabeni engcwele. Thina njengamalungu ebandla sibona ngaye umgcotshwa sesibuyile entabeni esevathe isevatho sabefundisi. Okunye asingeni kukhona ngoba kuningi okwenzekayo uma begcotshwa esingeke sakudalula ngoba kuyizimfihlo zebandla. Ukugcina kwami ukukhuluma noMthethwa kungesikhathi ephucwe umjiva siseTafelkop. Kulapho ngaphakamisa khona ukuthi udaba lwakhe lulungiswe ngokukholwa,” kusho uMncwabe. "
    },
    {
        "content": "ABATHANDI bezincwadi eThekwini bazojabula kakhulu njengoba umkhumbi omkhulukazi emhlabeni  oba nombukiso wezincwadi , iLogos Hope, uzotheleka kuleli dolobha kuleli sonto.Umkhumbi uzoma echwebeni laseThekwini, iNelson Mandela Cruise Terminal kusukela ngoLwesithathu kuze kube uJuni 2.UMasipala weTheku, uthe izihambeli ze-Logos Hope zizothola izincwadi ezingeziwe ezingaphezu kuka-5 000 kuzo okukhona ezeSayensi, ezemidlalo,  ezokuchitha isizungu , ezokupheka, ezobuciko, ezikhuluma ngemithi, ezezilimi, ezenkolo  nezinye ngemali  engambi eqolo.UNkk Gugu Sisilana okhulumela umasipala, uthe ezinye izincwadi ezizobe zitholakala kulo mkhumbi ezikhuluma ngezingane, izichazamazwi, ezikhombisa ibalazwe, ucwaningo olwenziwe amanyuvesi nokunye.IMeya yeTheku uMxolisi Kaunda, ithe ukunwetshwa kwechweba laseThekwini kuheha abagibeli abaningi bemikhumbi edolobheni.Umasipala uthe,  i-Logos Hope izovulwa kusukela ngoLwesibili kuya ngoMgqibelo kusukela ngo-11 ekuseni kuya ku-8 ebusuku. NgeSonto, izovulwa kusukela ngo-1pm kuya ku-8pm. Umkhumbi uyavalwa uma kunguMsombuluko. Imali yokungena ngu-R10, kodwa izingane ezingaphansi kweminyaka engu-12 nabadala abaneminyaka engu-60 kuya phezulu bangena mahhala.Umbukiso wezincwadi uzovulelwa ukuvakasha kwezikole kusukela ngoLwesihlanu Meyi 24 kuya ngeSonto Juni 2. Kufanele ubhukhe ngaphambi kokuwuvakashela."
    },
    {
        "content": "UNGOTI wezepolitiki uthe umholi we-EFF, uMnuz Julius Malema, ukhombise ukuxhamazela ngokuhlokoloza abaholi beqembu abasola ngokuthi bazwelana nobeyiphini lakhe, uMnuz Floyd Shivambu.UDkt Ongama Mtimka uthe bekungafanele ukuthi uMalema agudle labo asola sengathi bazolandela uShivambu, oshiye kuleli qembu ngeledlule, wajoyina i-MK.Ukusho lokhu ngesikhathi ekhuluma nabe-Newsroom Afrika.UMtimka ukhuluma kanjena nje, uMalema ubebhodla umlilo ngesikhathi ekhuluma namalungu eqembu ngoMsombuluko, eGoli.UMalema utshele amalungu eqembu afuna ukuhamba ukuthi awahambe.Kusukela kuhambe uShivambu nobeyilungu lePhalamende, uMnuz Mzwanele Manyi, kulokhu kunamahlebezi okuthi kukhona amanye amalungu e-EFF asazoshiya.Kepha uMalema uthe angeke babancenge labo abafuna ukuhamba.“Ngifuna ukubatshela labo abafuna ukuhamba ukuthi abahambe manje. Asikho isizathu sokuthi sibancenge.”UMtimka uthe uMalema bekufanele alusingathe ngenye indlela lolu daba.“Ngibona sengathi ugagamelile. Kunokukhuluma okuthi le nto yokushiya kwabantu izolokhu yenzeka kancane kancane. Bekufanele ukuthi yena uMalema alinde bahambe bonke ngaphambi kokuthi akhulume.”UMtimka uthe i-EFF ilahlekelwe kakhulu ngokushiya kukaShivambu.“I-EFF angeke iphinde ifane. UMalema noShivambu bayakha, beyisusa phansi i-EFF.”Umhlaziyi wezepolitiki, uMnuz Lukhona Mnguni, uthe inkulumo kaMalema ikhombisa ukuthi imthusile eyokushiya kukaShivambu.Ukusho lokhu ngesikhathi ekhuluma ne-SABC.“Kufanele ukuthi uyatatazela. Kufanele ukuthi uzibuza imibuzo. Uma kushiya umuntu onjengoShivambu, abayiqala naye phansi i-EFF, kufanele athuke. Kule nkulumo uMalema ubezama nje ukuziduduza. Nginesiqiniseko sokuthi wayengakaze akucabange ukuthi i-EFF izoqala ukulahlekelwa amandla kusaphethe yena.”UMnguni uthe okunye okuthusa uMalema ukuthi usezokuba nephini elisha.“Uma ubheka zonke izikhundla kwi-EFF, uShivambu noMalema kuphela abebengakaze bashintshwe. Kusukela kwaqalwa i-EFF, bebelokhu bezibambile izikhundla zabo. Zonke lezi ezinye izikhundla sekube nezinguquko. Manje usekuba nephini elisha. Kungenzeka ukuthi isikhundla sithathwe umuntu angemethembi.”UMalema umemezele ukuthi wonke amandla abephethwe uShivambu asezobuyela kuyena.Uthe bafuna ukuqeda yonke into ezobakhumbuza uShivambu kwi-EFF."
    },
    {
        "content": "UBONGINKOSI Khanyile (34) ukhathazwa ngakubize ngokulandelelwa kakhulu kwabantu abeseka noma ababonakala behamba nowayengumengameli wezwe osengumholi woMkhonto weSizwe Party, uMnuz Jacob Zuma, athe kwenziwa wuMbuso.UKhanyile usho kanje engxoxweni neSolezwe emuva kokuvela kwakhe eNkantolo yesiFunda yaseThekwini ngoLwesihlanu.“Mina bangiqala ngimncane, sengize ngakhulela kuyona le nkantolo sengimdala ngiwubhuti manje. Kodwa asilinde icala selizohlala. Yonke le nto eyenzakalayo yayivele iyipolitiki kwasekuqaleni,” kuchaza uKhanyile.Uthe uZuma waboshwa kungafanele, kusetshenziswa imithetho akhelwa yona eyisipesheli ukuze aboshwe engazange avele enkantolo.Usole owayewusihlalo weKhomishana kaZondo, iJaji uRaymond Zondo athe laphula uMthethosisekelo wezwe libophisa uZuma ngaleya ndlela.“Into esasiyibanga nohulumeni wangaleso sikhathi ukuthi akawulandeli umthetho. Akekho umuntu ozovele agwetshwe esendlini ngoba kuthiwa wayengumengameli wezwe,” kusho uKhanyile.Uthe i-Criminal Procedure Act ikubeka kucace ukuthi uma kuwukuthi uyasolakala, kumele ubekwe icala futhi ubuzwe ukuthi uyalivuma noma uyaliphika.Uqhube wathi umthetho uyakucacisa ukuthi lowo osolwayo unalo ilungelo lokumelwa ummeli, bese liyaqulwa icala, ekugcineni kukhishwe isigwebo.“Sonke siyalingana phambi komthetho, lokho kuhlanganisa umengameli okhona njengamanje  nowayephethe phambilini,” kusho uKhanyile.Usamile emazwini okuthi akazange ashise, atape noma abulale umuntu ngesikhathi sezibhelu zangoJulayi 2021.UKhanyile uthe umsulwa futhi uhulumeni akanabo ubufakazi obuqanda ikhanda bokuthi nguye owayiphaka ngesikhathi somtapo.Uveze nokuthi uzophuma phambili ngoba wonke amacala abekwe wona okuphehla izibhelu akazange awenze.NgoLwesihlanu, uKhanyile uboshwe kule nkantolo ngesikhathi ezovela ngelinye icala elithinta umtapo, angaphande ngebheyili kaR5 000 kulona.Uboshiwe wabekwa icala lokuphula umthetho omayelana nokuhlangana kwabantu endaweni eyodwa nelokubopha itulo lokugovuza umphakathi ukuba uvuke udlambedlu.OKlebe okuyibona ababophe uKhanyile bathe ukuboshwa kwakhe kusukela enkulumeni ayenze ngoMashi nonyaka, eGoli.Kuthiwa wathi ngeke lube khona ukhetho eNingizimu Afrika uma kususwa iqembu lakhe, uMkhonto weSizwe Party nomholi walo uZuma ohlwini lamaqembu nabantu ababezovotelwa.Manje oKlebe bathi ngenkulumo yakhe wayehlose ukugovuza umphakathi uvuke injebomvu uma kungenzeki akufunayo.Udedeliwe uKhanyile ngebheyili njengoba ezobuyela enkantolo ngoSepthemba 23, ngawo wonke amacala athweswe wona.UMbuso uveze ukuthi uzobiza ofakazi abangu-62 uma sekuqulwa icala. Ummeli kaKhayile uzobiza ummangalelwa nabanye ofakazi ababili."
    },
    {
        "content": "UNOBHALA we-ANC KwaZulu-Natal, uMnuz Bheki Mtolo, useyalelwe yinhlangano yakhe ukuthi axolise kumalungu enyunyana i-National Education, Health and Allied Workers Union ngenkulumo yakhe elumelayo ayeyibhekise kuwo ngesikhathi ekhuluma namakhulu abantu emcimbini owawuseKokstad ngoJulayi nonyaka.Kulo mcimbi, uMtolo wakhwela wadilika kumalungu alenyunyana angabasebenzi bakahulumeni, ewasola ngokuthi yiwona awumthelela wokuthi kungasetshenzwa ngendlela ezikhungweni zikahulumeni.  Kwenzeka lokhu nje, kube khona kuwona aphumele obala agxeka uhulumeni wobumbano obunjwe.Emva komhlangano phakathi kukaNobhala-Jikelele wale nhlangano, uMnuz Fikile Mbalula nobuholi be-Nehawu neCosatu izolo, uthe kuyalelwe uMtolo ukuthi ahoxise akusho aphinde axolise ngokungenambandela kulawa malungu.“Umhlangano uthole ukuthi inkulumo kaMtolo yayingafanele, kanjalo nendawo eyathulwa kuyo yaqinisa uqhekeko kunoma yakhe ubumbano phakathi kwamadleladawonye. Kunqunywe ukuthi uMtolo akhiphe isitatimende axolise ngokungenambandela, kanjalo neNehawu  ihoxise amacala okwehliswa kwesithunzi asenkantolo,” kusho uMbalula.UMtolo uyalelwe ukuthi isitatimende asikhiphe kusuka izolo noma namhlanje, ngaleyo ndlela i-Nehawu ihoxise icala elisenkantolo. Le nyunyana beyifuna uMtolo ne-ANC bakhokhe inhlawulo ka-R2 million ngenkulumo yakhe njengoba beyifake amaphepha eNkantolo eNkulu yaseMgungundlovu.UMengameli we-Nehawu, uMnuz Mike Shingange, ukuqinisekisile ukuthi bazolihoxisa icala abalifake enkantolo emva kokuthi uMtolo exolisile.“Emva kwenkulumo yakhe elumelayo, sazama ukuveza ilaka lethu kodwa ngokubona ukuthi ayikho into eyenzekayo, sabona kungcono siye enkantolo. Kodwa emva kokuthi esexolisile, sizolihoxisa icala,” usho kanje.Yize kunjalo, uShingange uthe usamile enkulumeni yakhe yokuthi njengamadlelandawonye e-ANC kwakumele nabo bevunyelwe babe nombono ekubunjweni kwalo hulumeni.Phambilini, uNobhala-Jikelele we-SACP, uMnuz Solly Mapaila, usole i-ANC ngokwakha uhulumeni wobumbano ne-DA.  UMbalula uthe akukho zinyathelo abazozithathela lo mholi njengoba abekusho kuwumbono wahe, wathi kodwa akulungile ukukhuluma ngento ethinta amadlelandawoye ungayivezi ngaphakathi enhlanganweni."
    },
    {
        "content": "NKOSIKHONA CELEWELULEKWE kabanzi umfundisi webandla labasindisiwe, i-Acts of Obedience Ministries (AOM), ngesikhathi ebopha ifindo likasofasilahlane.UMfundisi Bhuti Mbuthumo ubebopha ifindo lomshado noNksz Nonhlanhla Maphumulo, kanti umshado ubuhlelelwe esizindeni sebandla esiseNew Germany.Umholi webandla uMfundisi Thandie Ngonelo, ubeluleke ngesineke bobabili kepha waqondisa kakhulu encekwini yeNkosi, eyihlomisa ngeziyalo ezinqala engazisebenzisa emshadweni.Eqhulwini uyale uMbuthumo ngokuthi kumele azi ukuthi emshadweni kuyaxolwa. \"Ngifuna ukukuxoxela mina ukuthi njengoba ushada nalo wesifazane zikhona izinto ezizobonakala zivuka maphakathi nendlela. Kodwa kumele wazi ukuthi kuyaxolwa emshadweni,'' usho kanje uMfu Ngonela.Waqhubeka wamyala ngokuthi enze isiqiniseko sokuthi uyazidongcula izinto ezibonakala zingaba yisithiyo emshadweni wabo. \"Uyabona mfundisi uma kukhona into ema endleleni yomshado wenu kodwa ubona ukuthi unamandla okuthi uyigudluze, ubomane wenze kanjalo,'' kweluleka uMfu Ngonela.Inkulumo kaMfu Ngonela, yokugudluza into ethikameza umshado uyiyamanise nesibonelo sowesifazane owayeshadile kodwa ethanda kakhulu ithelevishini aze akhohlwe ukuthi unomyeni.Uqhube walandisa wathi ngelinye ilanga unkosikazi wafika umyeni wakhe eseyikhiphile endlin ithelevishini.UMfu Ngonelo uthinte nendaba yokubekezelelana emshadweni, wathi kuwumgogodla omkhulu ogcina umshado uphila isikhathi eside kakhulu.UMbuthumo uthembise ukuthi uzomthanda futhi amnakekele umkakhe impilo yakhe yonke. Uthe kuningi kakhulu okuhle akuthandayo ngomkakhe.\"Ngiyakuthembisa mkami ukuthi ngizokuthanda, ngikunakekele kuze kube sihlukaniswa ukufa,'' usho kanje uMbuthumo, emfaka indandatho unkosikazi wakhe, maqede kwaqhuma umkikizo.Akasalanga ngaphandle unkosikazi, naye wenze isethembiso esifanayo kumyeni wakhe."
    },
    {
        "content": "UYAQHUBEKA ugingqigonqo wezikhundla kumasipala okungekho kuwo iqembu elathola izihlalo ezanele ukuba libuse ngokuzimela, uMvoti.INkantolo eNkulu eMgungundlovu ichithe umhlangano okwakhishwa kuwo iMeya, uMnuz Philani Mavundla, noSomlomo, uMnuz Mfundo Masondo.UMavundla noMasondo, abangamakhansela e-ABC, bakhishwa ngevoti lokungabethembi ubuholi babo emhlanganweni womkhandlu owawungeledlule.NgoLwesibili, inkantolo ikhiphe isinqumo sesikhashana esivimba ukukhishwa kukaMavundla noMasondo.Abafuna ukukhipha uMavundla noMasondo ezikhundleni bayalelwe ukuba bafake amaphepha asenkantolo ngaphambi kuka-Agasti 6, baveze ukuthi kungani uMavundla noMasondo kufanele bakhishwe ezikhundleni?UMavundla bakhishwa ezikhundleni emhlangaweni owawubizwe wuMnyango wezokuBusa ngokuBambisana neziNdaba zoMdabu KwaZulu-Natal.Amakhansela ayebhalele uMphathiswa woMnyango, uNkk Bongi Sithole-Moloi, emcela ukuba abize umhlangano, ekhala ngokuthi uMasondo akafuni ukubiza umhlangano.Isiphakamiso sokuthi kukhishwe uMavundla noMasondo sesekwa amakhansela e-IFP nawe-ANC.Kwabe sekuqokwa ikhansela le-IFP, uMnuz Zamani Malembe, kwesobumeya, uNkk Ntombi Ngubane, we-ANC, yena waqokelwa kwesikasomlomo.UMalembe wabuye wasula esikhundleni emva komyalelo wobuholi be-IFP.Amakhansela e-ABC awudikila umhlangano, aveza ukuthi anesivimbelo sasenkantolo evimba ukuhlala komhlangano.UMasondo uthe babevele beshilo ukuthi kwakungekho emthethweni ukukhishwa kwabo.“Umhlangano esakhishwa kuwo wawufana nomhlangano waphansi kwesihlahla, basebenzisa ubunsizwa, benza ngomqondo waserenki. Bakwenza lokhu bephikisana nezinkantolo.”UMasondo uthe ukukhishwa kwabo ngokungekho emthethweni kushayisa amakhala.Uthe ziningi izinqumo ezithathiwe, nezinto ezenzekile kulezi nsukwana bekhishiwe ezikhundleni.UMasondo uthe ngosuku olulandela abakhishwa ngalo kwahlala umhlangano womkhandlu owabuyisela emsebenzini imenenja kamasipala esamisiwe, uNksz Noxolo Ndaba.“Ayikho enye into eyakhulunywa kuloyo mhlangano, kwakhulunywa lena yokubiyiswa kwemenenja kamasipala esamisiwe kuphela. Imenenja kamasipala ibhekene nezinsolo ezibucayi. Bekufanele ukuthi balinde uhlelo lwayo lokuqondiswa ubugwegwe luze luphele. Uma ibingenacala ibizotholakala imsulwa.”UMasondo uthe kwaba nemizamo yokuxosha abanye abasebenzi, kwaphinde kwagqekezwa nasehhovisi lakhe.“Kwagqekezwa kwabili ehhovisi lami. Kusho ukuthi kukhona imikhoshosho ababefuna ukuyenza.”UMasondo uthe angeke bavume ukuthi umasipala uphenduke isidleko senkohlakalo.Alikho iqembu elathola izihlalo ezanele ukuthi libuse ngokuzimela umasipala waseMvoti.I-IFP inezihlalo ezingu-10, i-ANC ineziyisishagalolunye, i-ABC yona ineziyisikhombisa."
    },
    {
        "content": "ISIKHALO esafakwa owesifazane ekhala ngokuhlukumezeka lapho asebenzela khona esitolo sokudlela iBabel, eMenlyn siphoqe izikhulu zomnyango wezaBasebenzi ukuba ziqale umkhankaso wokukhuculula kule mboni.NgoLwesithathu ithimba labahloli bezindawo zokudlela ebelihambisana nethimba lomnyango wezasekhaya, ligasele eSandton lihlola izindawo eziyisithupha zokudlela. Kuboshwe abasebenzi abahlanu okukhona kubo nomphathi wendawo yokudlela iTang, eSandton, kwavalwa nezinye ezintathu ngokungalandeli imigomo yokusebenza nezokupheppha kulezi zindawo.Ababoshiwe babekwe amacala okuba kuleli nokusebenza ngokungemthetho ngemuva kokuthi behluleke ukuveza amaphepha agunyaza ukuba kuleli. [BREAKING NEWS] Five employees, including a manager, were arrested for working without permits at Tang restaurant in Sandton, Joburg, during a Department of Employment and Labour blitz.Tune into Newzroom AfriKA DStv channel 405 for more. pic.twitter.com/0ccjZl9B2ILo mkhankaso uqale ngemuva kwesikhalo sentokazi eyaziwa ngoMihlali Nobavu enikele ezinkundleni zokuxhumana ikhala ngokuthi eBabel abasebenzi bayaphoqwa ukuba bazithengele bona umfaniswano womsebenzi, futhi imali yokubonga abayithola kumakhasimende ifika kubo isinconzuliwe.Umnyango wezaBasebenzi uthe imboni yezokuvakasha ingenye yemikhakha egqame kakhulu futhi izohlezi ihlolwa njalo ukuze kuqinisekiswe ukulandelwa kwemithetho eyengamele abasebenzi.Ngempelasonto uNgqongqoshe walo mnyango uNomakhosazana Meth udalule ukuthi bathole ukuthi miningi imithetho engalandelwa e-Ocean Basket naseBabel, futhi lezi zindawo zikweleta abasebenzi  imali engaphezu kuka-R1m abaholelwa imali encane kakhulu ngokwemigomo ebekiwe.Ungqongqoshe uthe ithimba labo elinikele kule ndawo eseMenlyn Mall lifike lahlola nezinye izindawo lathola ukuthi i-Ocean Basket neBabel ababakhokheli abasebenzi iholo eliwumgomo kaR27.58 ngehora. IBabel ikweleta aasebenzi abahlanza le ndawo imali enguR271,984.32 abasizi bamakhasimende bona bakweletwa uR295,547.28. "
    },
    {
        "content": "INKOSI uNtuthukoyezwe Zuzifa kaMangosuthu Buthelezi, ithi undunankulu kaZulu, inkosi Mangosuthu Buthelezi, iyajabula lapho ikhona uma ibuka izithelo zezithukuthuku zayo.Lokhu ikusho ngesikhathi ikhuluma nabantu abebehambele ihlambo likaButhelezi, elikhishwe ngoMgqibelo, oLundi.Inkosi Zuzifa ithe amagalelo kaButhelezi ayaqhubeka nokubonakala yize sekuphele unyaka akhothama.Inkosi uZuzifa ithe uButhelezi ube nemivuzo eminingi ngesikhathi engundunankulu wamakhosi akwaZulu amathathu ehlukene.“Uwe evuka nobukhosi bukaZulu, evika abakwabo nabezizwe.”Inkosi uZuzifa ithe ukulwa kukaButhelezi kwamfakela amazondo waze wazondwa ngisho nangabakwabo endlunkulu kaZulu.“Kwakuthiwa uwumuntu wakwaButhelezi. Lokhu akuzange kukuqede amandla. Waqhubeka nokuthanda indlunkulu, iminyaka engu-70 yonke.”Inkosi Zuzifa ithe ibona amazondo ayethwelwe uButhelezi esehlele kuyona.“Sengiyezwa manje ukuthi cha ijazi loMntwana sengiligqokile. Leli jazi loMntwana makhosi asendlunkulu linothando nenzondo. Sengibona abantu sebengizonda angazi ukuthi kwenzenjani. Ngithi angikusho lokhu ngoba ngiyazi ukuthi kusazokuba nzima kakhulu.Inkosi Zuzifa ithe uButhelezi ubulwelwe kakhulu ubukhosi, yathi abaholi be-IFP banethuba lokubuyisa isithunzi sobukhosi njengoba umengameli weqembu, uMnuz Velenkosini Hlabisa, enguNgqongoshe woMnyango wokuBusa ngokuBambisana kanye neziNdaba zoMdabu, bese kuthi ilungu lesigungu esiphezulu eqenjini, uMfu Thulasizwe Buthelezi,  abe uMphathiswa womnyango KwaZulu-Natal.“Uma sehluleke manje ukubuyisa ubukhosi, kungadingeka ukuthi sikhohlwe. Uma singahluleka ukukwenza manje, kuyobe kufana nokuthi kuyize leze lokhu esikwenzayo kokutusa uMntwana. Kuyofana nokuthi simkhafulele ebusweni. Ngiyaxolisa ukukusho lokhu kodwa kusuka enhliziyweni.”UHlabisa uthe uButhelezi uhleka yedwa lapho ekhona uma ebuka imiphumela yokhetho lwangoMeyi.Ukhetho lwangoMeyi lwalungolokuqala uButhelezi engasekho.I-IFP yakhula kulolu khetho, yazithola ihola uhulumeni wokubambisana KwaZulu-Natal, yaphinde yaba ingxenye kahulumeni wokubambisana kuzwelonke naseGauteng.UHlabisa uthe uButhelezi ube ingelosi enhle kubona.“Ukhetho luchome uMntwana uphaphe lwegwalagwala.”Undunankulu waKwaZulu-Natal, uMnuz Thami Ntuli, uthe uButhelezi wavulela abaholi abaningi amathuba.“Iqiniso lithi sasingeke saziwe, sasingeke senze lutho, sasizokuba nje amadoda ajwayelekile aseVumanhlamvu.”Ihlambo likaButhelezi belihanjelwe abantu abaqhamuka emikhakheni eyehlukene okubalwa kubo abantwana basendlunkulu, amakhosi, abameli basemajajini nezazi zamasiko.Inqina ephume kwaPhindangene ibuye nentibane.Ungoti wezamasiko, uSolwazi Otty Nxumalo, uthe kuqala kwakungazingelwa izinyamazane, wathi amakhosi akuqala ayezingela izitha zawo.Isizwe sakwaButhelezi sinxuse inkosi uZuzifa ukuba ihambe ezinyathelweni zikaButhelezi.Ibambabukhosi lesizwe, uMpikayise Buthelezi, uthe uButhelezi usenzele konke isizwe.“Sifisa sengathi ukhamba lungafuza imbiza.”"
    },
    {
        "content": "WABOSHWA ngesikhathi engumphathi wesiteshi samaphoyisa eBhekithemba, eMlaza obesebe yiphoyisa iminyaka engu-32 obhekene necala lokufumbathiswa uR120 000 ukuze kunyamalale idokodo likamfowabo.UMnuz Khephu Ndlovu, osule ngonyaka odlule embuthweni wamaphoyisa esenguLieutenant Colonel, ugqigqa eNkantolo yesiFunda yasePinetown nabanye abane.Uthweswe icala lokufumbathiswa imali nelokuphazamisa ukusebenza kwengalo yomthetho okungamacala awaphikayo.UMbuso usola uNdlovu (ongumsolwa wesine) ukuthi wamukela uR120 000 owawufakwe esikhwameni semali epaki yezimoto esiteshini samaphoyisa eDurban Central.Le mali kuthiwa yayivela kuNkk Sibongile Ndlovu (umsolwa wesibili) ngomyalelo womyeni wakhe ongumfowabo kaNdlovu, uFelokwakhe Ndlovu (ongumsolwa wesithathu).Kuthiwa imali kwakucubuzwa ngayo amagabade ukuze uNdlovu asebenzise isikhundla ayesiphethe emaphoyiseni ayalele uKaputeni Bonginkosi Dlamini (ongumsolwa wokuqala) kulahlwe ubufakazi becala lokubulala. Lagcina lisusiwe kuDlamini lelo cala.UDlamini wayephenya uFelokwakhe ngecala lokubulala uMnuz Thulani Nxumalo owayengunobhala wegatsha le-ANC KwaNdengezi.Limgojelile ngoMeyi wakulo nyaka lelo cala uFelokwakhe wagixabezwa ngesigwebo sikadilikajele.UNdlovu (Khephu) uthe akazani nemali okukhulunywa ngayo futhi akamazi uDlamini wayengakaze ambone empilweni yakhe.Uthe wahlangana noNkk Ndlovu, abesilisa ababili, obizwa ngomkhulu omunye ngoMpofu ukuze kudingidwe izinto ezithinta umndeni.Lezo zinto uthe wayefuna umkhulu amboleke abafana ababeseqenjini lakhe lengoma ukuze banandise emcimbini womndeni owawuzokuba ngo-Okthoba 2019  kwaNdlovu, eMgungundlovu.Lo fakazi uthe uyakweshwama ukuthi babehlangene ngenhloso yokumnikeza imali ukuze kulahleke ubufakazi ecaleni elalibhekene noFelokwakhe.Ubuzwe umshushisi u-Advocate Lawrence Gcaba ukuthi  wayefunani emsebenzini ngoMgqibelo ekubeni isikhundla ayesiphethe sasimdinga emsebenzini phakathi nezinsuku.“Sasisekhempini eDurban Central, sicija ikhwaya yamaphoyisa engangiphethe isikhundla khona eyayizoya komela isifundazwe emcimbini owawuzokuba seBloemfontein. Akukho esasikuxoxa okwakuyimfihlo,” kusho uNdlovu.Enkantolo bekukhona owayengumkhulumeli wamaphoyisa KwaZulu-Natal, uVincent Mdunge ezokweseka uNdlovu (Khephu) othe wayeyibamba lomphathi siteshi eboshwa.UDlamini nabaganene bakwaNdlovu bagqunywe ezitokisini. Ungaphandle ngebheyili uNdlovu (Khephu) nomsolwa wesihlanu oyindodana yabaganene uMnuz Lindokuhle Ndlovu.Bebebukeka bezikhululekele abasolwa futhi bexoxa namalungu emindeni yabo abezobeseka enkantolo uma iMantshi uMuntukayise Khumalo isaliguqisile icala.Kuyaqhubeka ukwethulwa kobufakazi namuhla."
    },
    {
        "content": "UPHIKE walala ngomhlane umsolwa wesine ecaleni lokubulawa komrepha uKiernan ‘AKA’ Forbes nomngani wakhe uTebello ‘Tibz’ Motsoane ukuthi isamba semali esangena ebhange lakhe sasiyinkokhelo yokusoconga abafi.U-AKA noTibz badutshulwa bafa ngaphandle kwendawo yokudlela ekuFlorida, iWish ngoFebhuwari 10 nyakenye.U-Advocate Joe Wolmarans omele umsolwa wesine uMnuz Mziwethemba Harvey Gwabini (36), izolo eNkantolo yeMantshi yaseThekwini ngesikhathi efuna isitatimende sikamsolwa sokucela ibheyili, uthe njengoba umbuso ubambelele kulesi samba sikaR800 000, ukhuluma ngento eyamane yaziqondanela nje. .“UR803 000 ngawukhokhelwa yinkampani ethembekile engangenze ibhizinisi nayo. Empeleni ubudlelwano bami nayo busuka eminyakeni emithathu eyedlule,” kusho isitatimende sikaGwabini.Uqhube wathi uma sekuqhubeka uphenyo kuzofanele kuvele ukuthi kwakungesikhona okokuqala ukuthi lenkampani imfakele isamba semali.Ugcizelele ukuthi ukungena kwalesi samba ngosuku okwabulawa ngalo abafi nokukhokhela kwakhe umsolwa wesihlanu uMnuz Lindokuhle Ndimande isamba esingu-R133 000 nakho kwaziqondanela nje.Uqhube wathi kuleyo mali, wayeyifake yathi xaxa njengesipho njengoba uNdimande wayezoshada.Uphinde waphika neyokuthi wake wahamba ngeBMW egrey okuthiwa yiyo eyayilokhu imlandele njalo u-AKA esuka esikhumulweni sezindiza eya ehhotela kwaze kwaba uya endaweni yokudlela kuFlorida. “Isikhathi esiningi le moto ibisetshenziswa izisebenzi zami uma zenza imisebenzi eyahlukene, okufaka phakathi nokuhambisa izingane zami esikoleni. Angizikhumbuli ngiyishayela ngosuku lwesigameko,” kusho isitatimende sikaGwabini.Okubuye kwahlaluka esitatimendeni sakhe ukuthi ungusomabhizinisi ongumacaphuna kusale.Kuvele ukuthi uhlala emzini kaR1.4 million nenkosikazi yakhe yokuqala ePinetown, unenkampani yemayini iGwabs Trading (Pty) Ltd, eyokwakha neyonogada athe ayibhalisiwe ngokusemthethweni.Isitatimende sithe wenza imali ephakathi kukaR2 million kuya kuR3 million ngonyaka ngenkampani yemayini, kuthi kweyokwakha, enze imali ephakathi kukaR300 000 kuya kuR400 000 ngenyanga.Uthe unezisebenzi ezingu-64 e-Ermelo eMpumalanga, bese eba nezingu-12 ezisebenza kweyonogada, kubona kukhona nalaba asolwa nabo ecaleni lokubulala u-AKA noTibz.Unamakhosikazi amabili, eyokuqala eneminyaka engu-34 ayishada ngo-2015 ingudokotela esibhedlela esisePinetown.Inkosikazi yesibili eneminyaka engu-26 ayishada ngo-2021, yenza iziqu zobumeli e-UKZN. Zinhlanu izingane anazo kula makhosikazi, zineminyaka ephakathi kowodwa nengu-16.UGwabini uneziqu ze-Information Technology (IT) azithola eDurban University of Technology (DUT).Uthe emacaleni abekwa wona umbuso, uyawaphika wonke ngoba icala abekwe lona lintekenteke.Ngaphambi kokufundwa kwesitatimende sikaGwabini, kufundwe esikamsolwa wesihlanu uMnuz Lindokuhle Ndimande, esifundwe ngummeli wakhe u-Advocate Simphiwe Mlotshwa.Kuhlaluke kuso ukuthi uyazisebenza njengoba enepulazi lezinkukhu abambisene kulo nabanye ababili. Kule lobhizinisi, ungenelwa imali engu-R70 000 ngenyanga.Uveze ukuthi ubuye angenelwe uR20 000 ngenyanga ngetekisi yakhe eyodwa esebenza ngaphansi kukasoseshini waseMalukazi.Uveze ukuthi unomndeni wakhe, okukhona kuwo namakhosikazi amathathu kayise.Unobudlelwano obuqondile nowesifazane abesezinhlelweni zokuyomlobola ngo-R25 000 ngePhasika. Uthi unezingane ezimbili, enye ihlala nonina (umawakhe uLindokuhle), enye ihlala nonina wayo, bonke bondliwa nguye.IMantshi uMnuz Vincent Hlatshwayo ulihlehlisele uMashi 27 icala ukuze umbuso uphendule izitatimende zonhlanu, abasolwa abacele ngazo ibheyili.Khona manjalo, uNgqongqoshe wezoBulungiswa uMnuz Ronald Lamola ukuqinisekisile ukuthi sebewahambisile amaphepha eSwatini, okucela ukuthi kubuyiswe abasolwa ababili abakule liyazwe."
    },
    {
        "content": "OKHULE kanzima ukhumbule izintandane, abafelokazi nabampofu amahhashi akhe ewina emincintiswaneni yamahhashi ehlukene.UMnuz Nyanga Ndlangamandla ongumlimi nekhansela eDumbe, uthe amahhashi akhe amane abengenele imijaho yamahhashi kuyo okungowaseNkandla, owaseDundee nowaseKing Cetshwayo awine uR250 000  kulo nyaka. Kule mali usebenzise uR70 000 wajabulisa umphakathi wangakubo odla imbuya ngothi ngomcimbi obekudliwa kuwo izinkomo ezimbili, muva nje.UNdlangamandla uthe unamahhashi angu-10 angenela imijaho, mane awinile kuwo. Lama hhhashi okunguShenge athi uliqambe esusela esibongweni sikaMntwana waKwaPhindangene ngoba lithembekile njengaye, akwenzeki lingawini, uBaselona, uMthwal'zethule no-Asenali.Uthe uqale ukungenela imijaho yamahhashi eyesekwa omasipala ngo-2008, ngaphambi kwalokho ubengenela imijaho yasemakhaya ebihlelwa abafuyi bamahhashia, obekuwinwa kuyo izingubo zokulala.\"Ngikhule kanzima ngikhuliswa usingamama. Ngiyazi ukuthi kunjani ukulala ungadlile, ukugqoka ihembe elilodwa amasonto amabili lingawashwa uya esikoleni. Lokho kuhlupheka mina kungenze ngazibamba zaqina, ngangayeki ukufunda. Ngifuna lolo gqozi ukulunika izingane ezikhuliswa ngabafelokazi neziyizintandane ukuze zazi ukuthi noma ukhule kanzima uyakwazi ukutabalasa uze uzimele nawe udonse abanye,\"  kusho yena.Uthe unemindeni emithathu kuyo okukhona ephethwe ngabafelokazi nephethwe izingane ayondlayo nyanga zonke. Kuyo kunezingane eziyisikhombisa ezifundayo azithengela umfaniswano nesinkwa zonke izinsuku.\"EDumbe miningi imindeni eswele, indlala ibhokile ngithe uma ngithola le mali ngase ngicabanga kuthi angibuyisele emphakathini. Abantu badle basuthe, ngingadli ngedwa,\" kusho uNdlangamandla.Uthe ufisa ukuthi uhulumeni umsize umnike indawo yokulima angatshala kuyo ummbila ozogaywa ube impuphu ezonikezwa imizi eswele njalo ngenyanga. Uthe amahhashi omjaho kuyabiza ukuwanakekela akufani namahhashi ajwayelekile okulanda izinkomo.\"Ngiwumfuyi ngiyakwazi ukunakekela imfuyo, kimi akuwona umthwalo ukuba nehhashi. Into eke ingithwalise kanzima ukuthi wona adinga ukunakekelwa ngokwehlukile ngoba awomjaho,\" kuchaza uNdlangamandla."
    },
    {
        "content": "UNEPHUPHO lokuba unjiniyela ohlonishwayo kuleli nakwamanye amazwe, umfundi oqokwe ukuba ayomela elakuleli emqhudelwaneni wamazwe omhlaba, i- International Science Technology Engineering Competition, ozokuba se-Indonesia ngenyanga ezayo.USiqiniseko Mpontshana (20) waseNdumo kuMasipala Umkhanyakude, ofunda u-Grade 12 eMandla Mthethwa School of Excellence, uqokwe ohlelweni i-Eskom Expo for Young Scientists olukhuthaza ukuqhamuka namakhono nezinto ezintsha ezingalekelela umphakathi kanti umqhudelwano uzothatha izinsuku ezintathu phakathi kukaMeyi 2 no- 5.Engxoxweni neSolezwe, lo mfundi oseke wadla umhlanganiso emiqhudelwaneni yakuleli ngombukiso wakhe wemoto azisungulele yona, uthe isifiso sakhe ukuba yi-Megatronic Electrical Engineer. “Ngiqale ukuba nombono wokwakha le moto ngisemncane kakhulu ngifunda amabanga aphansi eJozini Primary. Ngesikhathi ngikhula, ngenza nocwaningo, bengilokhu ngiqhubeka nokuthuthukisa umsebenzi wami okuthe ngo-2021 ngathola indondo yethusi ezingeni lesifunda emqhudelwaneni we-Eskom Expo for Young Scientists,”  usho kanje.Uthe uphinde wawungenela ngonyaka olandelayo esethe ukuthuthukisa umsebenzi wakhe, wahlomula ngendondo yegolide, okumvulele amasango njengoba eqokwe ukuthi abe yingxenye yososayensi abahambele i- International Science Fair eGoli nyakenye.USiqiniseko, ongumagcino kwabo ezinganeni eziyisikhombisa, uthe umbono wokwakha imoto esebenza ngogesi edonsa inqola ngaphandle kokuthi ixhunywe kuyo umfikele ngoba abantu abaningi abakwazi ukushayela izimoto ezidonsa izinqola. “Amanani ka-phethroli ayanyuka, ngakho uhlobo lwemoto enje lungaba yisisombululo.  Ngiphinde ngabona indlela izingozi ezanda ngayo emigwaqweni okudalwa ubudedengu babashayeli ngabona ukuthi uma kungasungulwa imoto ekwazi ukuthi izishayele zingancipha,”  kulandisa yena.Okunye akufakile, umayibuthe ovimba ukuthi imoto ingasondeli kakhulu kwenye athi kungehlisa ukushayisana kwezimoto kanti imoto yakhe iyashajwa isikhathi esingangemizuzu eyishumi kuphela.Yize kumthokozisa ukuthola isimemo, kodwa uthe leli thuba eliyingqayizivele lingamphunyuka ngenxa yesimo somnotho njengoba kungekho muntu osebenzayo kwabo.Ngokwencwadi eshicilelwe abenkampani, i-Eskom izokhokha izindleko zika-R45 000 okubalwa kuzona ukukhokhela uhambo, indawo yokulala nokudla bese kuthi oqokiwe ahlangabeze ngo-R6000 kuphela.Unina uNkk Ntombiziphi Mpontshana uthe ngesikhathi bethola ukuthi indodana yabo ithole ithuba lokuyokhangisa umsebenzi wayo phesheya iqhudelana nezincitha-buchopho zakwamanye amazwe, kube yizindaba ezibajabulisa kakhuku ekhaya.“Uvele ungumuntu ozimiselayo uma enza okuthile.  Ukhule ewumuntu othandayo ukusebenza ngokuzimisela futhi ethanda izinto ezithinta ubuchwepheshe. Nokho sisadidekile ukuthi sizokwenzenjani ngezindleko zohambo njengoba kukhona imali okudingeka ukuthi ayikhokhe kuqala ewu- R6000 ukuhlangabezana ne-Eskom, ezokhokhela uhambo, ukudla nendawo yokulala,” usho kanje.Uthe njengoba lesi simemo bebengasilindele, okwamanje ubamba uyayeka, ngakho ufisa noma ngubani ongalekelela ekufezweni kwephupho lendodana yakhe."
    },
    {
        "content": "UMCULI uZandie Lorraine Khumalo uthi sekuseduze yena, nomndeni wakhe baphumule ngoba kunenqubekela phambili ecaleni lokubulawa kukaSenzo Meyiwa, owayengunozinti we-Orlando Pirates.UMeyiwa wayeqonywe ngumculi uKelly Khumalo futhi banengane, nongudadewabo kaZandie, wadutshulwa ngo-Okthoba 2014, ekubo kwezelamani eVosloorus ngo-2014.NgoLwesine iJaji uRatha Mokgoatlheng elangemele icala, eliqulwa eNkantolo eNkulu yasePitoli, likhiphe isinqumo mayelana nokwamukelwa kobufakazi bezitatimende zokuvuma icala okwenziwa ngabasolwa ababili, kwabahlanu ecaleni, okuthiwa kwenziwa nguMuzikawukhulelwa Sibiya noBongani Ntanzi.Ijaji linqume ukuthi abasolwa benza izitatimende ngaphandle kokuphoqwa. Ngemuva kwesinqumo, uZandie ongomunye wofakazi ecaleni, utshele iphephandaba ukuthi isinqumo sisho lukhulu kubo.“Kutshengisa ukuthi indlela yombuso yokuvalela abenzi bobubi ayisezokuba nasiphazamiso. Kunenqubekela phambili. “Isikhathi samanga nemidlinzo sesiphelile manje, sikhuluma ngamaqiniso nobufakazi. Sekuseduze phambili nami nomndeni wami siphumule, silivale leli khasi futhi ngiyathemba kuzokwenza okufanayo emndenini kaSenzo,” kusho uZandie owaqala engumdansi oweseka udadewabo uKelly, ngaphambi kokucula ngokuzimela."
    },
    {
        "content": "OWAYEYIMEYA kaMasipala waseThekwini, uNkk Zandile Gumede, uphika imibiko yokuthi udlelwe impahla ebiza izigidi zamaRandi.UNkk Gumede uthe ungamanga aluhlaza umbiko oshicilelwe ezikweni lezindaba elibika ngesingisi othi uphiko oludla impahla, i-Assets Forfeiture Unit, lushaqe izimoto nomuzi wakhe kanokusho.Ukusho lokhu esitatimendeni esikhishwe yinhlangano yakhe engenzi nzuzo, iMama Zandile Gumede Foundation.Umbiko uthe i-Assets Forfeiture Unit ishaqe impahla kaNkk Gumede yesamba sikaR25 million.Lo mbiko uthe ukushaqwa kwale mpahla kumayelana necala lenkohlakalo yezigidi zamaRandi yethenda yokuqoqa udoti eThekwini.UNkk Gumede, owusihlalo we-ANC kwisifunda iTheku, ungomunye wabantu ababhekene naleli cala.Okhulumela uNkk Gumede, uMnuz Siphelele Jiyana, uthe i-Assets Forfeiture Unit yagasela kanye emzini wakhe, yaphuma ilambatha.“Wonke umuntu uyazi ukuthi bagasela ngo-2019, ngo-Okthoba 10. Abazange bathole lutho futhi abaphindanga bagasela.”UNkk Gumede usale ngaphandle ngesikhathi kukhethwa abaya esiShayamthetho saKwaZulu-Natal njengoba esabhekene namacala.Uthe la mampunge okuthi udlelwe impahla asabalaliswa ngabantu abafuna ukungcolisa igama lakhe.“Sinxusa abezindaba ukuba bayeke ukudukisa izwe ngokubika izinto abazi kahle kamhlophe ukuthi azisilona iqiniso. UNkk Gumede uyisakhamuzi sakuleli okufanele sihlonishwe njengoba kuhlonishwa bonke abantu bakuleli.”UNkk Gumede nabangu-21 aboshwe nabo bagqigqa enkantolo ngamacala okubalwa kuwo elokwakha itulo lokwenza inkohlakalo, elenkohlakalo, elokukhwabanisa, elokuphulwa komthetho olawula ukusebenza kwemali kamasipala nelokukhishwa ngendlela engekho emthethweni kwethenda yophiko olubhekele ukuqoqwa kukadoti eThekwini, i-Durban Solid Waste, ka-R300 million.Le thenda yakhishwa ngesikhathi uNkk Gumede eseyimeya yalo mkhandlu oyisizinda somnotho waKwaZulu-Natal.Icala lizobuyela enkantolo ngoJulayi 22.UJiyana uthe abukho ubufakazi obuyamanisa uNkk Gumede naleli cala.“Abezindaba abakaze beze enkantolo ukuzobika ngokwenzekayo ngoba nabo bayazi ukuthi akukho okuhlanganisa uNkk Gumede naleli cala.”"
    },
    {
        "content": "UMSAKAZI woKhozi FM okuvele ukuthi unesifo somdlavuza, uZanele Mbokazi, useziphendulele esibonakalisweni senyanga yaseThekwini, uBhongolethu \"Dr Khehlelezi, esasithi kunezidumbu ezimbili ezizophuma kulo msakazo emuva kwesikaBheka “Beekay” Mchunu. UZanele uthe baningi abantu abamthumelele i-video kaKhehlelezi ekhuluma ngesibonakaliso athi usitshelwe wuNkulunkulu.UZanele lokhu ukuveze ekhasini lakhe kwiFacebook.Kulona uphinde waveza izindaba zokuthi usephumile esibhedlela futhi ubonga yonke imikhuleko ayitholile.“Yize luselude uhambo olubheke ekutheni ngilulame, kodwa siyabonga kakhulu imikhuleko ngibuyile ekhaya,” kusho uZanele.Ekhuluma ngokushiwo uKhehlelezi uZanele, uthe konke ukuzwe esesibhedlela.“Lesi sibonakaliso siphume ngisesesibhedlela, mayelana nokuthi uNkulunkulu wathi ngizokufa ngalo nyaka. Lokhu kungikhumbuze u-Elijah nababholofithi baseBaal. Anohlolisisa imimoya njengoba ngiphikisana nalesi sipholofetho egameni likaJesu.” UZanele uthe uyindodakazi kaNkulunkulu, ngakho usazophila futhi ngeke aze afe. “Ngizofakaza ngobuhle bukaNkulunkulu,” kuphetha uZanele okuvele ukuthi uxinwe yisifo somdlavuza. Ekhuluma ezinkundleni zokuxhumana, uKhehlelezi, oke walingisa kuZalo futhi wasakaza kwiVuma FM, uthe uboniswe ngalo mshophi ngoMgqibelo owedlule, ngezithuba zika-10.23 ebusuku ngesikhathi ethandaza.Uthe uzwe izwi likaNkukunkulu limtshela ukuba avule uKhozi ngoba efuna abholofithe ngoKhozi.\"Ngibone ngalo nyaka izidumbu ezimbili emisakazweni. Ngithe 'Nkulunkulu usekhona oseshonile'. Uthe uNkulunkulu 'batshele ukuthi kusenabanye ababili abazoshona. Kukhona lo moya okumele uyothandazelwa oKhozini.'\" Eqhuba, uKhehlelezi uthe kuzodingeka abantu ababili bakaShembe, abaseZayoni ababili, izangoma ezinhlanu nezinyanga ezintathu.\"Labo bantu bahola umthandazo. Uze wathi uMoya oyiNgcwele kimi, uma bekwenzeka, labo bantu bekufanele bangene esiteshini, bephethe amakhandlela amhlophe. Ngibone amakhandlela amhlophe. Bengena sengathi bayakhuluma. Sengathi kunomuntu abazomlanda ngaphakathi. Kukhona into okufanele iyolandwa kabi, ewumkhokha, phakathi ezindlini zokusakaza.\" UKhehlelezi uthe kusazogulwa kabi oKhozini, kubekhona abadlula emhlabeni. \"Ngibone abantu bephathwa yizinyawo, abanye bephathwa yizibhobo bephakathi endaweni yokusebenzela.\"Uthe kufanele kube nempepho eshiswayo ngoba lo msakazo unabantu abadala. \"Kukhona umsebenzi owadlula emhlabeni owayengeve elithanda Ukhozi.\" Uthe uyafisa ukuya oKhozini kodwa uyazi ngeke bamnake ngenxa yempakamo."
    },
    {
        "content": "UZISHAYA isifuba uMengameli wezwe, uMnuz Cyril Ramaphosa, ngokuthi uzokhuza ibuya kuhulumeni, uma sekuqala ihlandla elisha emva kokhetho. URamaphosa uthe kuningi okwenziwe kuleli eminyakeni engu-30 edlule, ekubeni kube nezinselelo eziningi okubalwa kuzo ubhubhane iCovid-19, izikhukhula, izehlakalo zokwanda kobugebengu nezinye.Umengameli wezwe uthe kukho konke lokho, izwe aliguqanga ngamadolo.“Zizosukuma kakhulu izinto kuhulumeni ozongena ngemva kokhetho. Ngizobe ngiyingxenye kahulumeni olandelayo,” kusho uRamaphosa.URamaphosa ukusho lokhu ngoLwesibili, evula ingqungquthela ezobheka iqhaza lezinkampani ezihlomulisa abasebenzi ngamasheya, eSandton. Ukhuluma kanje nje uRamaphosa, ubhekene nenselelo ephuma emaqenjini amaningi ahlose ukukhipha i-ANC emandleni. Amaqembu afuna kwehle ukwesekwa kukaKhongolose nokuthi uhulumeni uphathwe ngokubambisana phakathi kwezinhlangano zepolitiki ezehlukene kunokuthi kuphathe iqembu elilodwa. URamaphosa uveze ukuthi ukunika abasebenzi amasheya kwenza ukuthi basebenze ngokuzikhandla ngoba basuke bengabanikazi baleyo nkampani.“Kwakha umdlandla futhi kuba nobudlelwano obuhle ngoba abasebenzi basuke bezazi ukuthi bayingxenye yenkampani. Uma bengabanikazi bayaziqonda izingqinamba ezibhekene nezinkampani ukuze bazikhulise,” kubeka uRamaphosa.Umengameli uqube wathi abasebenzi beza namasu okukhulisa ibhizinisi.“Kumele sincome ukuthi noma sisincane isibalo sabasebenzi abanamasheya ezinkampanini abasebenza kuzona kodwa ikhona inhlansi yethemba. Banguhhafu wesigidi kuleli abasebenzi abanamasheya lapho besebenza khona. Lokhu kusho ukuthi umsebenzi oyedwa kwabangu-20 emkhakheni ozimele, unamasheya enkampanini ayisebenzelayo,” kusho uRamaphosa. Wengeze ngokubalula izikhathi lapho ayehola khona abasebenzi ababeyinkukhu nempaka nomqashi.“Kwakuthi uma sizohlangana nabaqashi singasebenzi, bangafuni ngisho ukuphuza itiye, bathi ngeke baliphuze itiye lezitha. Abasebenzi babebuka abaqashi njengezitha zabo. Kodwa kwakuthi uma isidonsa imihlangano, bagcine abasebenzi beliphuzile itiye labaqashi nama-semishi ayesuke ethengiwe,” kusho uRamaphosa.Uqhube wathi nangesikhathi engumholi wenye yezinkampani, abasebenzi bamcela ukuthi abanikeze iqatha lokuthi babe namasheya ukuze basebenze ngokuzikhandla.“Bathi uma bengathola nje okuncane, bangangena noma yikuphi lapho kungangeneki khona. Lokhu kukhomba ngokusobala ukuthi bazinikela kakhulu uma bazi ukuthi nabo kukhona abazokuzuza.” URamaphosa uncome osomabhizinisi abancane abaphethe amabhizinisi ukuthi badela konke ukuze amabhizinisi abo athuthuke. Umengameli usonge ngokuthi uhulumeni wentando yabantu usebenze ngamandla ukuphucula umnotho ngoba phambilini abamnyama babevalelwe ngaphandle ngenxa yemithetho yobandlululo. "
    },
    {
        "content": "ILUNGU lesigungu esiphezulu le-ANC lithi akungadukiswa abantu, ayikho inhlangano yezepolitiki ebizwa nokuthi uMkhonto weSizwe (MK).UMnuz Sihle Zikalala ukhulume kanje esontweni e-UCCSA, eNanda, ngeSonto.Ubekade eyisikhulumi sosuku ethula isifundo kuhlonishwa amaqhawe ayabamba ishisa, elelwa inkululeko yezwe.\"Ayikho inhlangano yepolitiki ebizwa ngokuthi yiMK Party kodwa iZuma Party. UMkhonto weSizwe kwakungelona iqembu lepolitiki kodwa uphiko lwezempi le-ANC,\" kusho uZikalala.Ukhuthaze abantu ukuthi baye kovota ngoMeyi 29, wathi ukhetho oluhlukile kunezinye izinketho esezike zabakhona kule minyaka engu-30 yentando yabantu.UZikalala uthe lolu wukhetho oluzocacisa ngekusasa leNingizimu Afrika.\"Izinhlangano ezinomqondo ofanayo nowe-DA ziya ngokukhula njengoba sezibuya seziyi-ActionSA, Rise Mzansi ne-BOSA. Ngakolunye uhlangothi, sinamahlubuka afana ne-EFF nalokhu okubizwa ngokuthi uMkhonto weSizwe okuyiZuma Party,\" kusho uZikalala.IPhini likaNobhala we-ANC eThekwini, uMnuz Nkosenhle Madlala, osebenzise usuku lwakhe lokuzalwa wahlanganisa lesi sifundo, uhambe emazwini kaZikalala ekhuthaza abantu ukuthi bayovota.UMadlala uthe kubalulekile ukuhlonipha abalwela umzabalazo nemiphakathi abavela kuyona.\"Kuhle ukuvota ngoba uzikhethela wena umuntu ofuna akumele ezintweni ozifunayo. Simeme imindeni engu-25 eyashonelwa amalungu ayo, siyiphe okuncane, sikhombise ukuthi yize sinezinkinga ezingaka kepha asikhohliwe iyona,\" kusho uMadlala.UNksz Sibongile Shabalala waseNewtown A, eNanda ongumamkhulu wowayeyelungu le-ANC elashona, uNksz Nompumelelo Shabalala, uthe kubathoba amanxeba ukubizwa i-ANC izokhumbula izihlobo zabo.\"Sijabulile sonke siwumndeni kaMpume ngoba kwakubuhlungu esishiya emhlabeni. Impilo yashintsha ekhaya ngoba sasesibheke yena. Abantu abangafuni ukuyovota benza iphutha abazosisola ngalo impilo yabo yonke,\" kusho uNksz Shabalala."
    },
    {
        "content": "UNESI, owathenga izinkabi ezabulala umyeni wakhe owunjiniyela, uvumbuke nesicelo sentethelelo ekugcineni lapho sekubhekwe ukuthi kukhishwe isinqumo secala. UNompumelelo Goncalves (31), obheke necala lokuhlela nokubulala umyeni wakhe, uxolisile emndenini kamufi, wathi wayengaqondile ukumbulala.Ummangalelwa ukusho lokhu encwadini efundwe eNkantolo eNkulu yaseThekwini ngoMsombuluko ngummeli wakhe, u-Advocate Mandla Luthuli.NgoLwesibili UNksz Goncalves nomfowabo uNkosinathi Zungu (40) bagwetshwe iminyaka engu-10 ngecala lokuthumba, engu-20 ngecala lokuphanga kusetshenziswa udlame nodilikajele ngokubulala okuhleliwe.Lo wesifazane ubhanselwe ngeminyaka eyisishiyagalombii ngamacala amabili okuphazamisa ukusebenza kwengalo yomthetho.Wabika amacala angekho emaphoyiseni okungelokuduka komuntu nelokwebiwa kweveni kamufi uMnuz Nkosi Timmy Langa owayengunjiniyela kwaTransnet.Encwadini yakhe uveze ukuthi wayehlukunyezwa wumufi, uMnuz Nkosi Timmy Langa owayengumyeni wakhe. Uthi wayephela yisibhaxu.ULuthuli ubekade emcelela eJajini, uSolwazi Bonke Dumisa, ukuthi limthambisele isigwebo.“Ngiyacela ukuthi ungixolisele emndenini wakwaLanga. Ungitshelele bona ukuthi ngiyaxolisa kakhulu ukuthi balahlekelwa ubhuti wabo. Kwakungeyona inhloso yami ukuthi kube khona umuntu obulawayo. Ngiyavuma engakwenza kwaba kubi futhi kwakungekho emthethweni,” kusho uLuthuli efunda incwadi uGoncalves abezicelela ngayo intethelelo.Lo mmeli uthe uGoncalves uhlalile ejele wadlinza, ezisesha emhlanganweni ayewubambe yedwa, nokuyilapho ebone khona ukuthi akwenza kwaba yiphutha, kwakungamele akwenze.Kuvele ukuthi uGoncalves akagcini ngokuba umhlengikazi, uphinde abe  nesikole esiqeqesha abahlengikazi eMgungundlovu.Ungumaqhuzu ngeziqu ze-honours zobuhlengikazi, uyinsika yekhaya futhi unengane eneminyaka eyisishiyagalombili ehlala nogogo wayo eMtubatuba.Uzincengelile kuDumisa wathi uyacela ukuthi achezuke esigwebeni sikadilikajele esibekelwe icala lokubulala okuhleliwe, okungenani amnikeze iminyaka engu-18 ejele.Umcele nokuthi amgwebe iminyaka eyishumi ngecala lokuphanga kusetshenziswa udlame, eyisishiyagalombili ngokuthumba nemihlanu icala ngalinye kwamabili ngokuphazamisa ukusebenza kwengalo yomthetho.UGoncalves waboshwa nomfowabo, uNkosinathi Zungu (40), ayekade emqashile ukuba kusocongwe umyeni wakhe.Ummeli kaZungu, uMnuz Jabulile Malinga, uthe ummangalelwa unabantwana abathathu futhi usetoke iminyaka emithathu. Umcelele ukuba athanjiselwe isigwebo ngoba wavuma ukuthi kukhona lapho abamba khona iqhaza kuthunjwa nangesikhathi kuphangwa umufi.Ukuhlabe wakuhlikiza konke lokhu umshushisi, u-Advocate Krishen Shah, wathi bayazenzisa abamangalelwa ngoba inhlanzi isishelwe amanzi.UShah uthe uxolo balufuna ngoba sebelahlwe ngamacala, sebefuna ukuthanjiselwa izigwebo nokudatshukelwa.“Ungqondongqondo ongummangalelwa wesibili (uGoncalves) wayengakumisa konke okwenzeka ukube wayenonembeza kodwa waba mdibi munye. Wamosha ikusasa likamfowabo nelikaMthimkhulu (ayebaqashile ukubulala uLanga). Kwakumele ngesikhathi ethula ubufakazi atshele inkantolo iqiniso lonke neqhaza alibamba futhi axolise ngomlomo wakhe kubantu bakwaLanga enkantolo,” kusho uShah.Inkabi, uJames Mashudu Mthimkhulu, yalivuma icala yathi yiyona noZungu ababulala umufi, yagwetshwa iminyaka engu-20.."
    },
    {
        "content": "UZINIKELE emaphoyiseni usomabhizinisi waseNanda obhekene necala lokudlwengula akhulelise intombazane engumakhelwane wakhe eneminyaka engu-13.Lo somabhizinisi oneminyaka engu-59, inkantolo ekhiphe umyalelo wokuthi igama lakhe ligodlwe ubevele eNkantolo yeMantshi yaseNtuzuma ngaleli cala.Kuvele khona enkantolo ukuthi uzinikele yena emaphoyiseni ngesonto eledlule.Kuthiwa unamabhizinisi ahlukene eThekwini nakwezinye izindawo ezingaphandle kweTheku. Kubatshazwa isithabathaba somuzi wakhe okhona eNanda. Akuvelanga ukuthi unamabhizinisi anjani.Kuhlaluka ukuthi uzinikele emaphoyiseni ngemuva kokuba unina kamgilwa emvulele icala esethole ukuthi kwenzekeni. Kuvela ukuthi le ngane bese kuphele isikhathi eside elala nayo.Kuvele ukuthi unina wengane uze wathola ngalokhu ngoba ingane seyikhulelwe kwaba yima eyibuza ukuthi kwenzekani.Usomabhizinisi kuthiwa ubenobudlelwane obuhle nomndeni kamgilwa.UMshushisi elingatholakalanga igama lakhe unxuse inkantolo ukuba iqinisekise ukuthi uthola ubulungiswa umndeni kamgilwa.Isolezwe litholile ukuthi amalungu omphakathi waseNanda ahlela ukumxosha endaweni usomabhizinisi. Akhala ngesenzo sakhe esinobulwane.\"Kungekudala uzozwa kuthiwa usexoshiwe eNanda ngoba umphakathi ucasukile kakhulu. Ukholwa ukuthi ngeke ukwazi ukuthi ungahlala ndawonye nowesilisa onesibindi sokwenza into efana nalena,'' kuchaza ilungu lomphakathi.Liqhuba lithe umphakathi ukholwa ukuthi aziphephile izingane ezincane zamantombazane uma ezoqhubeka nokuhlala kule ndawo owesilisa uma kuya ngokuthi inkantolo izogcina imnikeza ibheyili.Lithe ngesonto elizayo bazobhikisha ngaphandle kwenkantolo bafake ingcindezi yokuthi usomabhizinisi angayitholi ibheyili.Liveze nokuthi kukhona uqhekeko phakathi kwalo somabhizinisi nomkakhe okhala ngokuthi umthunaze isithunzi sakhe wasiqeda.Elinye ilungu lomphakathi lithe bebemethemba usomabhizinisi bengazi ukuthi ngelinye ilanga kungathiwa ubhekene necala elibucayi ngalolu hlobo.Icala lakhe lihlehliselwe isonto elizayo ukuze acele ibheyili."
    },
    {
        "content": "OBEYIMEYA yaseZululand uMfundisi uThulasizwe Buthelezi, uthe uhamba nenhliziyo emhlophe ngoba uwenzile umsebenzi abejutshelwe wona wokuhambisa amanzi ebantwini.UButhelezi obuye abe wuNdunankulu kaZulu, wesulile esikhundleni sobumeya njengoba ephikelele esiShayamthetho saKwaZulu-Natal. Uhleli endaweni yesishiyagalolunye ohlwini lwamalungu e-IFP esiShayamthetho.Kulindeleke ukuthi i-IFP iqoke imeya entsha ezovala isikhala sikaButhelezi ngoba iyona ephethe ngokubambisana namanye amaqembu kulo mkhandlu.I-IFP KwaZulu-Natal ize mawala okhethweni yathola izihlalo ezingu-15 esiShayamthetho okuyizona ebikhulumela phezu kwazo ezingxoxweni.UButhelezi exoxa neSolezwe, uthe uzishaya isifuba ngakwenzele abantu baseZululand njengoba eseshiya nje.“ Ngifike eZululand ngoNovemba 2017 manje ngiwushiya umkhandlu usesimeni esihle ngokwezimali futhi uMcwaningi mabhuku uthe awukho ugcobho. Kunemisebenzi yokufakwa kwamanzi eminingi esiyenzile siqinisekisa ukuthi ayafika ebantwini,’’ kusho uButhelezi.Uthe imisebenzi ibonakale ngesikhathi sokhetho i-IFP yanqoba cishe wonke ama-ward KwaNongoma kwacaca ukuthi banelisekile.Uthe kunemizi eminingi ebingenawo amanzi ikakhulukazi ohlangothini lwaKwaNongoma kodwa aseyaphuma manje.“ Imizi engu-36 000 ibingawatholi amanzi kodwa siwafakile, banawo manje. Ngishiya umasipala onozinzo futhi ngibonga amakhansela, abasebenzi namakhosi ngokusebenza ngokubambisana,’’ kusho uButhelezi.Uthe unethemba lokuthi bazoqhubeka nokuhlonipha imeya ezovala isikhala sakhe ukuze umsebenzi uqhubeke kahle. Maqondana nokuya esiShayamthetho uthe inkonyane izobe ingethuki isisinga.UButhelezi uthe iqembu lamjuba esiShayamthetho sesifundazwe ngo-2006 wasebenza khona iminyaka emihlanu. Uthe wayegxile ekomitini lehhovisi likandunankulu nezindaba zasendlunkulu. Uthe wafunda okuningi ngokusebenza kukahulumeni nobukhosi.Uthe namanje uzosebenzisa leso sipiliyoni sakhe ukuqhuba umsebenzi ofunwa yi-IFP."
    },
    {
        "content": "UZIZWA ebusisekile obedidiyela izinkumbi zezintombi eMkhosini woMhlanga ochazwe njengomkhulu ukunayo yonke esike yaba khona.Induna yezintombi, uNksz Mningi Zuma (32), ithe ukuphumelela komkhosi  kuyivusele umunyu, yakhumbula izikhathi ezinzima uZulu odlule kuzo kusukela kwakhothama iSilo uGoodwill Zwelithini kaBhekuzulu.UNksz Zuma uyena obehamba phambili nabantwana basendlunkulu ngesikhathi izintombi zihambisa umhlanga eSilweni uMisuzulu Sinqobile kaZwelithini.UNksz Zuma, owaqala ukuhamba uMkhosi woMhlanga ngo-2011, uthe ubekuqala akubone emkhosini wakulo nyaka obusesigodlweni eNyokeni, ngempelasonto.“Umkhosi wakulo nyaka mkhulu kakhulu kunayo yonke esesike sadlula kuyona. Kungenze ngathobeka ukubona umkhosi uba yimpumelelo, kungenze ngabona ukuthi omdala akenzanga iphutha ngesikhathi engiqoka ukuba ngibe induna yezintombi.”UNksz Zuma waqokelwa kwesokudidiyela izintombi ngo-2022.Uthe umsebenzi awenzayo awulula.“Kuyaye kube nzima ngoba kufanele ngilungise izintombi ezisuke zisesigodlweni nezisuke zisezansi ematendeni. Okungisiza kakhulu ukuxhumana nomama abahlola izintombi, okuyibona abangilekelelayo ukuhlela izintombi. Lokhu kwenza ukuthi kube lula uma sesifika namazinyane eSilo, sifika izintombi sezihlelekile.”UNksz Zuma uthe umsebenzi uqala ngoLwesithathu, lapho bephuma ebusuku nabantwana basendlunkulu, beyogawula umhlanga.Uthe ziphuthelwe kakhulu izimbali zesizwe ebezingekho.“Umkhosi ulethe ukuthula ezintombini. Laba abangaphumelelanga, ngiyabanxusa ukuthi benze isiqiniseko sokuthi bayeza ngonyaka ozayo. Sikhulu isibusiso esikhishwa iNgonyama, siyasidinga lesi sibusiso njengezintombi.”UNksz Zuma unxuse labo abangasaphelele ukuba bajoyine uMkhosi weSivivane, ukuze nabo bezothola izibusiso.“Wathi uMdlokombane awukho umgqomo wokulahla umuntu. Nabo kufanele bajoyine umkhosi womama ukuze bezothola isibusiso ngokwaleso sigaba abasuke bekuso.”UNksz Zuma uthe labo abadlwengulwa akufanele bazenyeze, wathi abaqhubeke nokuhamba uMkhosi woMhlanga.UNksz Zuma uqale ukuba phambili endlunkulu ngesikhathi kukhotheme uMdlokombane.Waba nesibonakaliso sokuthi izintombi zikhanyise amakhandlela awu-100, bese ziyakhuleka ngaphambi kokuthi uMdlokombane ayotshalwa.Wahlala esigodlweni izinsuku eziyisikhombisa ngesikhathi kukhotheme uMdlokombane, evunule, ehola izintombi ezazicula amahubo.Wenza okufanayo nangesikhathi kukhotheme iNdlovukazi uShiyiwe Mantfombi Dlamini Zulu.UNks Zuma wahola umkhankaso wezintombi wokweseka Indlulamithi yamakhosi ngesikhathi kunomsindo wesihlalo sobukhosi.UNksz Zuma nezintombi ezingaphezu kuka-100 babenomkhankaso owawubizwa ngokuthi #esethu iSilo.Lezi zintombi zahlatshiswa inkomo esigodlweni, zathelwa ngenyongo.UNksz Zuma ungowokuzalwa KwaNongoma, kwaDabhazi.Uneziqu zeBsc in Biochemistry and Microbiology azithola oNgoye.Njengamanje uwuthisha esikoleni iMpikanina High.UNksz Zuma ungomunye wabaholi benhlangano Ubuhle Bezolo Lethu Youth Development Organisation, ekhulisa izintombi iphinde icije namabhungu asakhula."
    },
    {
        "content": "UHLALELE ovalweni usihlalo wenhlangano yosomabhizinisi eyazakhela udumo ngokufuna umsebenzi ngodli, iDelangokubona SA Business Forum, uMnuz Nathi Bhamuza Mnyandu, emuva kokugeqa amagula ngokuthi kuthinteka nosopolitiki kulo mkhuba wokufuna umsebenzi ngenkani.UMnyandu uthe ngesikhathi bebona ukuthi uhulumeni ubakhiphela ngaphandle bewosomabhizinisi, bahlangana base beziyela ngenkani lapho kunezinhlelo zokwakha nenye intuthuko kahulumeni, ukuyofuna umsebenzi.Uthe ngokuhamba kwesikhathi, uhulumeni wabahlalisa phansi wagcina esebavumela ukuba babhidele imisebenzi ehlukene.“Obekwenzeka wukuthi uma kuza umsebenzi onemali enkulu, osopolitiki bebesithinta bathi asihambe siyofuna ngenkani u-30% waloyo msebenzi. Uma sesiwutholile bebeletha izinkampani ezizomela bona esingazazi kodwa ebesitshelwa ukuthi singazilwisi ngoba yizona abazodla ngazo.”Ebuzwa ukuthi uzowakhipha yini amagama osopolitiki akade benza lo mkhuba njengoba uNobhala we-ANC KwaZulu-Natal, uMnuz Bheki Mtolo, ethe kufanele akhishwe, uthe: “Ungijwayela kabi uBheki Mtolo ngoba bayaziwa osopolitiki akade benza lo mkhuba. Ushiswa yini yena uma ngithi osopolitiki ngingalikhiphi igama lomuntu? “Kunzima kabi eNingizimu Afrika, awukwazi nje ukuvele ugagule amagama abantu. Njengamanje ngihamba nonogada futhi ngiyakudinga ukuvikelwa wuKhomishana wamaPhoyisa KwaZulu-Natal, uLt-Gen Nhlanhla Mkhwanazi, kulabo abangifunayo.”Wenze isibonelo sokuthi abantu abakhipha amagama abaholi abathinteka ezigamekweni ezingezinhle bayabulawa eNingizimu Afrika, ngakho ngeke nje avele adedele amagama abantu.Imizamo yokuthola ukuphawula kukaNobhala we-ANC KwaZulu-Natal, uMnuz Bheki Mtolo ayiphumelelanga njengoba ucingo lwakhe belukhala bese lucishwa kungathi umatasa.Ekhuluma esiteshini sezindaba i-Newzroom Afrika, uMtolo, uthe njengoba kukhona abacashunwe emaphephandabeni bethi kunosopolitiki abathintekayo kufanele babadalule ngamagama.Uthe uma bethi osopilitiki kufana nokuthi babhixa bonke osopolitiki ngobende inyama bengayidlanga. Ucele namaphoyisa ukuthi athathe labo abathi kunosoplitiki abathintekayo kwi-construction mafia abaphose imibuzo ngoba kunosopolitiki abathembekile nalabo abanegama elibi kuhulumeni. UMnyandu uthe yize esengumuntu ogadwayo kodwa ngeke ayeke ukukhuluma iqiniso futhi ngeke awahoxise amazwi akhe.“Abafuna ukungibulala abafuni ngikhulume iqiniso. Ngeke ngiyihoxise inkulumo yami ngoba bayazi osopolitiki ukuthi bebesisebenzisa ukuthi asifune umsebenzi ngodli. Njengamanje asisekho thina kule genge efuna umsebenzi ngenkani esibizwa nge-construction mafia. Siqashiwe kuhulumeni, siyasebenza asiphazamisi izinhlelo zentuthuko. Abenza lo mkhuba kufanele bajeziswe wumthetho. Akufanele abantu bacabange thina uma kukhulunywa nge-construction mafia.”Ubalule ukuthi Isolezwe liyazi kahle indaba yabo njengoba baqala befuna umsebenzi ngenkani - ngokuhamba kwesikhathi - baba wosomabhizinisi abakhulumayo uma kukhona abanganeme ngakho, hhayi abanendluzula.Uthe abanendluzula abawona AmaDelangokubona futhi umphakathi akufanele nje ubahlanganise nabo.Uphethe ngokuthi uMasipala weTheku umkweleta u-R5 million ngokuwugadela ingqalasizinda yawo ngezibhelu zikaJulayi 2021."
    },
    {
        "content": "OJOYINE iqembu i-MK Party, uMnuz Canaan Mdletshe, uyifanise  nentaba engcwele indawo yaseNkandla lapho kwakhe khona uMengameli waleli qembu. UMdletshe ukusho lokhu ngemuva kokwemukelwa “ngezandla ezimhlophe” umholi waleli qembu, uMnuz Jacob Zuma, emcimbini owenzeke khona Kwadakw’udunuse ngempelasonto. UMdletshe phambilini wayenguNobhala Jikelele we-NFP ngaphambi kokuthi uhlangothi lwakhe lwehluwe emdonsiswaneni owawusenkantolo. Uvumbuka kwi-MK nje usanda kushiya i-NFP ethi unengwa yisinqumo sayo sokubambisana ne-DA namanye amaqembu KwaZulu-Natal.“INkandla isifana nentaba engcwele. Wonke umuntu ozizwa sengathi ucindezelekile, uya khona eNkandla eyokhuleka. Nami ngizizwa ngisekhaya lapha,” usho kanje uMdletshe.Elanidisa Isolezwe ngesinqumo sakhe, uMdletshe uthe umbono womsunguli we-NFP, uNkk Zanele KaMagwaza-Msibi, nawo umholele kwi-MK.Uthe ngesikhathi uKaMagwaza-Msibi, esungula i-NFP ngo-2011, wayefuna ukwakha iqembu lezepolitiki elizokuba yikhaya labantu abahluphekile nabanganakiwe.“Uma uzobheka i-MK, uzobona ukuthi nayo inombono ofanayo nalona njengoba ibeka phambili abantu. Kucacele noma ubani ukuthi i-MK iyona eyithemba labantu. Noma ungabuza noma yimuphi umuntu waKwaZulu-Natal noma eNingizimu Afrika, bazokutshela ukuthi wonke amathemba abo akuZuma, bazokutshela ukuthi angeke kuhlale kunje.”Nakuba uMdletshe ethe akuzange kube yisinqumo esilula ukuthi ashiye i-NFP ngenxa yomlando anawo enhlanganweni, uthe kube lula ukuthi ajoyine i-MK ayifanise nompheme wokuphephela.Izembe lihlezi liloliwe kwi-MK njengoba sebebaningi abaholi asebexoshiwe okubalwa kubo nowabhalisa le nhlangano ngokusemthethweni, uMnuz Jabulani Khumalo. Kamuva nje izembe lidle isethenjwa ebesinguNobhala Jikelele uMnuz Arthur Zwane.Kepha uMdletshe uthe yena angeke ahlale ngesinqe esisodwa, wathi indlela ethulwe ngayo itshengise ukuthi wamukelekile eqenjini.UMdletshe wethulwe ngendlela engejwayelekile njengoba ethulwe nguZuma phambi kwabalandeli be-MK Party. Akubona bonke abaholi abafike kanje kuleli qembu.Injabulo ibibhalwe emehlweni kuZuma ngesikhathi ethula uMdletshe.“Ingithobisile kakhulu indlela engethulwe ngayo. Ukuba le nto ibiyenzeka ngo-12 ebusuku, bengizokuthi mhlawumbe ngiyaphupha. Inhlokomo ebe khona ikhombise ukuthi ngamukelwa ngisho nangamadlozi e-MK. Ngizohlala ngokukhululeka, angizukulokhu ngiqalaza ngoba ngiyazi ukuthi ngamukelekile.”UMdletshe uthe akazange ahehwe ngesikhundla ukuba ajoyine i-MK.“Nami futhi asikho isikhundla engike ngahlebeza ukuthi ngiyasifuna. Ngiyakuqonda ukuthi ukuze iqembu liqine emazingeni aphansi, kufanele kube nabantu abakhona. Kodwa-ke uma kukhona lapho iqembu elifuna ukungithuma khona, angeke nginqabe.”"
    },
    {
        "content": "UGWETSHWE iminyaka ewu-20 umshayeli weloli elabulala abantu abawu-20 ngesikhathi lishayisa lihudula iveni lababekade behamba ngalo oPhongolo, ngoSepthemba 2022.IJaji uGarth Davis leNkantolo eNkulu yasoPhongolo, ligwebe uSibusiso Siyaya (28) ngoLwesine.Ugwetshwe iminyaka emithathu ngecala lokushayela budedengu neyisithupha ngokuhluleka ukulandela imigomo elandelwa umshayeli osuke embandakanyeke engozini.Icala lesithathu kuya kwelesi-22, okungawokubulala, uSiyaya ugwetshwe iminyaka engu-14 lilinye.“Izigwebo ecaleni lokuqala nelesibili zizohambisana. Mayelana nezigwebo zamacala okubulala, inkantolo iwathatha njengenhloso eyodwa, ngakho kuzoba iminyaka engu-14. Lokhu kusho ukuthi ummangalelwa uzodonsa isigwebo seminyaka engu-20 ebhadla ejele,” kuchaza ijaji.Libe selikhipha umyalelo wokuba kuhoxiswe izincwadi zokushayela zikaSiyaya.Awukho umbandela onikezwe yijaji mayelana nokuthi uSiyaya uvumelekile yini ukuthi aphathe isibhamu empilweni yakhe.USiyaya ulahlwe yinkantolo ngamacala okubulala ngoLwesibili. Phambilini, wanqatshelwa ibheyili njengoba kusukela kwenzeka isigameko ubekade egqunywe ezitokisini.UMbuso bewukade umelwe wuqweqwe lukamshushisi, u-Advocate Krishen Shah. USiyaya ubekade emelwe ugalagala lommeli weLegal Aid enkantolo enkulu obuye abe yibamba lejaji, uMnuz Pregasen Marimuthu.Leli cala liqale ukuqulwa ngo-Ephreli 15 nonyaka, laphothulwa ngasekuqaleni kwesonto eledlule lapho uShah benoMarimuthu benxenxe khona ijaji ukuba libavune.Kuthangi, uShah ufundele inkantolo izitatimende ezifungelwe ebezivela kumalungu emindeni yabashona lapho bebechaza khona ngobunzima mayelana nesimo somqondo nomphefumuo ababhekene naso kusukela kwehla lo mshophi.Umqulu oqukethe uhla lwamacala abekade ethweswe uSiyaya uveza ukuthi wayekade eqashwe nguMnuz Perry Masinga enkampanini iBaoBao Projects.Wayekade esebenzela inkampani ethutha amalahle isuka esifundazweni iMpumalanga, ewayisa echwebeni laseRichards Bay.NgoSepthemba 16, 2022, kuthiwa uSiyaya wasika izimoto ayekade ephambana nazo ngeloli, eziningi zazimvika.Kuthiwa wayehamba ngesivinini kanti iloli lizogcina lishayisana mahlanze neveni eyayilayishe abafundi ababekade bebuya esikoleni. Kwashona abafundi abawu-18, uthisha nomshayeli weveni."
    },
    {
        "content": "UFUNA kuthathwe izinyathelo uSihlalo wekomiti elibhekele ukusebenza kwemali yomphakathi ePhalamende iStanding Committee on Public Accounts (Scopa), uMnuz Songezo Zibi, obhalele iPhini likaMengameli wezwe uMnuz Paul Mashatile, ngokuhluleka ukuvela ngaphambi kwekomiti kwezikhulu zoMnyango weMfundo ePhakeme.Ayaveva amalungu eScopa ngokungafiki kuleli komiti kwePhini likaNgqongqoshe eMnyangweni uMnuz Buti Manamela, onqume ukuthamela umcimbi obuseGoli.UZibi ufuna uMashatile aqinisekise ukuthi emhlanganweni wangesonto elizayo, lezi zikhulu zibakhona njengoba begcine bewuhoxisile umhlangano wabo. Uveze ukuthi uthole umyalezo kunobhala wekomiti ngoLwesibili ekuseni, obumazisa ukuthi uManamela noDkt Mimmy Gondwe, iphini likangqongqoshe kulo mnyango ngeke baphumelele emhlanganweni.Emhlanganweni bekuzobhungwa ngophenyo lwe-SIU esikhwameni iNational Skills Fund (NSF) neNational Students Financial Aid Scheme (NSFAS).“Siyakuqonda ukungabikhona kukaNgqongqoshe womnyango ngoba useChina. UManamela ubethamele omunye umcimbi kanti uDkt Gondwe ubuyelile kimina wangazisa ngokungafiki wathi okungenani akuhlelwe omunye umhlangano ngesonto elizayo. Akufikanga ngisho noMqondisi jikelele walo mnyango uDkt Nkosinathi Sishi emhlanganweni.” Uthe ngokubhalela uMashatile bafuna aqinisekise ukuthi okungenani uma uNgqongqoshe engekho, iPhini lakhe libakhona.“Sifuna kuthathwe izinyathelo ezinqala ngalesi senzo. Sikhala nangemali esetshenziswe abasebenzi bomnyango abahambele ize leze beza eKapa, le mali siyithatha njengemoshekile,” kusho uZibi.I-EFF isigxekile isenzo sikaManamela noDkt Gondwe sokushaya indiva iScopa ngoba behambele imicimbi.Ithe kuyadumaza ukuthi kulo mnyango kunamaphini amabili ongqongqoshe kodwa ahlulekile ukuvela phambi kwePhalamende.I-DA ikhale ngemali echithiwe kugitshelwa amabhanoyi kuqashwa nezindawo zokuhlala eKapa kodwa izikhulu zangafika. Ithe ziningi izinto ebezizoxoxwa kulo mhlangano obalulekile yathi ngokuzayo kumele nakanjani lezi zikhulu zifike emhlanganweni."
    },
    {
        "content": "KULINDELEKE ukuthi avele eNkantolo yeMantshi eBloemfontein, uNksz Moroadi Cholota owayengumsizi kaMnuz Ace Magashule ngesikhathi esangundunankulu wase-Free State.UNksz Cholota ufike kuleli ngoLwesine emva kokuboshwa ngohlelo lokulanda abasuke bekwamanye amazwe ukuthi bezobhekana namacala abethweswe wona njengoba kuthiwa ubese United States lapho ebefunda khona. Ngo-2022, uphiko lwezokuShushiswa koMphakathi, i- National Prosecuting Authority yafaka amaphepha kuleliya lizwe ukuthi kubuyiswe lo msolwa ngalolu hlelo emva kokuthi igama lakhe lathinteka enkohlakalweni ka-R255 million kulesiya sifundazwe efaka phakathi negama likaMagashule ogqigqa inkantolo ngecala elifanayo. NgoJuni iNkantolo yesiFunda yaseMaryland kuleliya lizwe, iwamukele amaphepha alolu phiko, athi kunobufakazi obanele. UColonel Nkwalase okhulumela uphiko loKlebe, uthe bangu-18 abasolwa abesebethweswe amacala okubalwa kubo nezinkampani ezinkulu ezinhlanu. "
    },
    {
        "content": "UZOCHITHA isonto egqunywe ezitokisini uMphrofethi Paseka ‘Mboro’ Motsoeneng obhekene noxhaxha lwamacala angu-12 okukhona kuwona nelokushaya, elokusabisa nokuthumba.Uvele eNkantolo yeMantshi yasePalm Ridge izolo nomqaphi wakhe uMnuz Vincent Baloyi nendodana yakhe uMnuz Revival Motsoeneng.Icala lihlehliselwe u-Agasti 16 ukuze kuqhubeke uphenyo futhi abasolwa bacele ibheyili.Bekunamaqembu amabili ngaphandle kwenkantolo okungelamakholwa abezokweseka abasolwa, abecula ethandaza nangezilimi efuna bakhululwe.Bekukhona nelinye lamalungu omphakathi ebelicula amaculo omzabalazo lizophikisana nokuthi badedelwe.Ukuboshwa kwabo kusuka esigamekweni esibonakale kwi-video lapho uMboro egasele nobhushu esikoleni iMatshediso Primary, eKatlehong ngoMsombuluko wasabisa othisha nabafundi.Bashaye bachitha nabafundi ababili okuthiwa ngabamshana kaMboro. Ingxabano kuthiwa iphakathi kwemindeni emibili ezala lezi zingane engaboni ngasolinye mayelana nokukhuliswa kwazo.INational Prosecuting Authority ithi unogada kaMboro uthweswe namacala okungelokuphatha isibhamu esingekho emthethweni, esingavumelekile, elokukhomba umuntu ngaso nokusiqhumisa. Laba abathathu bathweswe namacala okusabisa.INPA ithe uphenyo lwayo luyaqhubeka futhi kungenzeka yengeze amanye amacala.Khonamanjalo kuvela ukuthi ugogo nomalume balezi ngane bavelile nabo kule nkantolo ngecala lokushaya okuthiwa balivulelwa uMboro.Inkantolo ibadedele ngebheyili kaR1 000 umuntu emunye. Icala labo eliqulwa ngokwehlukana nelikaMboro libe selihlehliselwa uSepthemba 10.Kuvela ukuthi amaphoyisa aphenya necala lokushisa emuva kokuthi umphakathi ungqongqise isonto likaMboro ngoLwesibili."
    },
    {
        "content": "UYOTHOLOZA ejele owaqashwa ezikhundleni ezehlukene eHhovisi likaNdunankulu KwaZulu-Natal, esebenzisa iziqu zomkokotelo.UMlekeleli Masondo (45), ulahlwe amacala amahlanu okukhwabanisa ngoLwesine, yiNkantolo yesiFunda eMgungundlovu. UMasondo wafaka isicelo somsebenzi esikhundleni sokuba yi-Project Manager ngo-2010.Waqashwa kulesi sikhundla, kwathi ngo-2019, waphinde wafaka isicelo sokuba yiPhini likaMqondisi, okuyisikhundla aqashelwa kusona.Okhulumela oKlebe, uLieutenant Colonel Simphiwe Mhlongo, uthe inkinga iqale ngo-2021, ngesikhathi uMnyango weziSebenzi zikaHulumeni, usuwenza ucwaningo ngeziqu zikaMasondo.Uthe zayima emthumeni njengoba ahluleka ukuhambisa imiqingo yeziqu eyayidingeka. “Kwabe sekutholakala ukuthi iziqu zakhe ziwumkokotelo, wabe esehamba uhlelo lokuqondiswa ubugwegwe. IHhovisi likaNdunankulu lakhwatshaniselwa u-R3.7 million,” kusho uMhlongo.UMhlongo uveze ukuthi kwavulwa icala esiteshini samaphoyisa sakhona eMgungundlovu.“Idokodo labe selidluliselwa ophikweni loKlebe bePietermaritzburg Serious Commercial Crime Investigation, zamkhalela uMasondo ngoFebhuwari, nyakenye. Wavela izikhawu eziningi enkantolo waze walahlwa amacala ngoMeyi 9, 2024.” Uthe ugwetshwe iminyaka eyisithupha; ngamacala amabili okukhwabanisa, wagwetshwa iminyaka emibili ngamacala amabili okukokotela, eminye iminyaka emibili ngamacala amabili okuhambisa imiqingo engumgunyathi.“Le minyaka uzoyidonsa kanye kanye” Inhloko yoKlebe esifundazweni uMajor General Lesetja Senona, usamukele isigwebo esinikwe uMasondo, wahalalisela amalungu ophiko lwamaphoyisa ngomsebenzi omuhle awenzile."
    },
    {
        "content": "UMA kukhulunywa ngembiza ewumvusankunzi kwabaningi besilisa, ababuzi lutho, bakhala khona. Abanye esikhundleni zokuphuza isivalo, bagcina bephuza ibhodlela lonke okuyinto ebabeka engcupheni yezinkinga eziningi emzimbeni wabo.Yingakho ungoti wemithi yesintu, Mnuz Mfanafuthi Msomi esekhethe ukuvula ikhemisi okuhloswe ngalo ukufundisa kabanzi ngezikalo zemithi yesintu nezimbiza ezithandwa kakhulu ngabantu.“ Into engiyaye ngiyisho wukuthi imithi yasentshonalanga ayingcono ngalutho kunale yesintu, umehluko nje wukuthi bona bayacwaninga bese beqhamuka nezikali ezibhalwe phansi zemithi yabo. Lokho kube sekwenza engathi bona bangcono,”kusho uMsomi.Uthe lunzulu ulwazi nakubelaphi bendabuko mayelana nezikalo zemithi, kuphela wukuthi abantu abafundiswa ngazo. UMsomi uvula leli khemisi ngoMgqibelo enkabeli yeTheku. Uthe lizoba elehlukile abantu abake balibona ngoba lizoba nendawo okufundwa kuyona kabanzi ngezikalo zemithi yesintu.Ubalule nale mithi eyaziwayo ukuthi inomsebenzi othile njengekhambi lesisu, abantu abaningi okuthi uma belidlula endleleni balibalule ukuthi eliqeda isisu. Umehluko wukuthi basuke bengazi ukuthi liphekwa bese likalwa kanjani. Uthe kule khemisi yakhe uzobe efundisa kabanzi nangalokhu.“ Ngifuna sibuye isithunzi semithi yesintu, nokufaka isifundo nje sokuthi umuthi wesintu awulona ihlazo noma awusho ukuthi awuphucuzekile,” egcizelela. UMsombi uwuthisha oqeqeshiwe ofundisa eThulubheke eMthwalume.Uthe okunye akuthokozelayo ngaleli khemisi lesintu, wukuthi lizovula namathuba omsebenzi njengoba beyishumi abantu abazobe besebenza kulo.UMsomi obuye aziwe ngelikaMkhulu Hlombe, uthe leli khemisi lizoba senkabeni yeTheku ku-114 Joe Slovo.''Kuyangijabulisa kakhulu ukuthi kuzodaleka amathuba omsebenzi uma kuvulwa leli khemisi. Siyazi sonke ukuthi amathuba omsebenzi abaluleke kangakanani ikakhulukazi kulesi sikhathi samanje,'' usho kanje.Okunye okwehlukile athi kuzokwenzeka kuleli khemisi, wukuthi imithi ngeke ifike isisemabhodleleni kodwa izothakwa khona kule ndawo. Njengoba elindele ukuthi leli khemisi lihanjelwe yizinkumbi zabantu, uthe ukhethe nokuthi zonke izinsuku kuleli khemisi kuphekelwe amakhasimende ukuze bathi besalindile bathole okuya ngasethunjini.\"Lokhu sizobe sikwenza ngamabomu ngoba abantu behlukene. Kukhona abanye abafika bezothenga amakhambi azodinga ukuthi balinde, uthole ukuthi akukho lutho naseziswini ngenxa yezinkinga esizaziyo,“echaza. UMsomi ngokudabuka ungowasePort Shepstone, eningizimu uyesifundazweNgaphandle kwaleli khemisi unawo amanye ezingxenyeni ezahlukene zeKwaZulu-Natal kodwa leli kuzoba kungelokuqala elizoba nalezi zinhlelo.Uthe kungekudala naseGoli, naseFree State uzobe esenawo amakhemisi nakhona uthe ufuna kudaleke amathuba omsebenzi ngawo.Phezu kwakho konke, abantu babe nolwazi olunzulu ngokusebenza kwemithi yesintu."
    },
    {
        "content": "Usazohlala esitokisini uMnuz Xolani Gregory Khoza ngemuva kokuhlehliswa kwamacala asolwa ngawo okuvukela umbuso, ukubhebhethekisa udlame emphakathini nokusabisa ngemuva kwenkulumo okuthiwa wayenza ezinkundleni zokuxhumana.UKhoza (37) ubhozonyelwe woKlebe ngempelasonto ngemuva kokufaka ezinkundleni zokuxhumana ukuthi “alivalwe izwe futhi umengameli kumele akhishwe”.Lona wesilisa uvele eNkantolo yesiFunda eNelspruit ngoMsombuluko. Icala lakhe lihlehliselwe uJulayi 1 ngesikhathi esagcinwe esitokisini ukuze afake isicelo sebheyili.Ngemuva kwalo mbhalo, amaphoyisa aqale uphenyo wase eboshwa ngokuphula umthetho, i-Section 14 of the Cybercrimes Act 19 of 2020, othi: “Umuntu osebenzisa ubuchwepheshe ukuxhumana, ukuthumela omunye umuntu, iqoqo labantu noma umphakathi jikelele umlayezo ngenhloso yokudala udlame emphakathini uzotholwa enecala.”"
    },
    {
        "content": "ZIKHALILE endodeni egwetshwe udilikajele ngecala lokugwaza amanxeba amaningi ibulale owesifazane eyayisihlukene naye phambi kwabantu kuphuzwa utshwala KwaMbonambi, eMpangeni.Uzobhadla ejele iminyaka eminingi uNhlanhla Zikhali (42) ogwetshwe yiNkantolo yesiFunda eNgwelezane ngokubulala uNksz Winile Zwane ngoFebhuwari, wangonyaka odlule.Lo wesilisa watholwa yinkantolo njengomuntu ongasakulungele ukuphinde aphathe isibhamu empilweni yakhe.Kukholakala ukuthi uZikhali wahlukana nomufi wase eyamxosha endlini ababekade behlala kuyona bobabili. Kuvela ukuthi umufi wabe esehamba eyohlala nomngani wakhe. Kuthiwa ngoFebhuwari 27, 2023, uNksz Zwane wayezihambela ngesikhathi ebizwa wumakhelwane wesifazane walapho ayekade esehlala khona ukuthi bazophuza utshwala.Okhulumela uphiko lwezokushushisa, iNational Prosecuting Authority (NPA) KwaZulu-Natal, uNkk Natasha Ramkisson-Kara, uthe uZikhali wayekade ekhona naye kulo muzi okwakuphuzwa khona.“UZikhali wasukuma waqonda kuNksz Zwane wafike wamgwaza umzimba wonke. Wasabisa nangokugwaza ababekade besondela kuyena. Wagwaza uNksz Zwane waze washona maqede wabaleka,” kusho iNPAKuthiwa uZikali wakhalelwa amasongo kaSigonyela emuva kwezinyanga ezimbili kade ethungathwa amaphoyisa. Enkantolo, iNPA isebenzise ubufakazi babantu ababili ababekhona kubulawa umufi ne-albhamu yezithombe. Kuthiwa ofakazi bakwazi ukuhlonza uZikhali ngoba indawo ababekade bekuyona yayikade ikhanya.UNkk Ramkisson-Kara uncome umsebenzi owenziwe ithimba labashushisi namaphoyisa, wathi bayakwamula ukuphothulwa ngale ndlela kwecala futhi baphokophelele ekuletheleni ubulungiswa abantu abangabagilwa bobugebengu."
    },
    {
        "content": "INKANTOLO yesule izinyembezi umndeni wowesilisa owalalelwa unyendle, wagwazwa amanxeba angu-53 wafa yinkosikazi yakhe egwetshwe udilikajele.UMnuz Mark Buttle wabulawelwa eNewlands East, eThekwini, ngoFebhuwari 2018.Kwaboshwa inkosikazi kamufi, uDias Bella Dosantos (44) ogwetshwe udilikajele ngokubulala neminye emihlanu yokuphazamisa ukusebenza kwengalo yomthetho.Umakhelwane uCharmaine Khumalo (48) ugixabezwe ngeminyaka engu-18 ebhadla ejele.Inkantolo ithe iyachezuka esigwebeni sikadilikajele kuCharmaine ngoba akuyena owakha itulo lokubulala futhi wasebenzisana nanamaphoyisa eboshwa.Owayeboshwe nabo uNksz Teagan Brown owayengowesifazane othandana nabobulili obufana nobakhe, ushone ngo-Agasti 2023, ngaphambi kokuthi kuqale icala ngoNovemba.Okhulumela iNational Prosecuting Authority (NPA) KwaZulu-Natal, uNkk Natasha Ramkisson-Kara, uthe uButtle wayejoyine umshwalense okwakuzohlomula kuwona umkakhe futhi wayazi ngakho.I-NPA ithi kwaba nesikhathi lapho zishuba izinto emshadweni wabo, uDias waphuma emzini kwakhe wayohlala noTeagan abase beqomene.“Laba ababili bahlela ukubulala uButtle ukuze uDias ahlomule emalini yomshwalense. Bafaka noCharmaine owayengumakhelwane ezinhlelweni zabo,” kusho iNPA.Ngelanga lesigameko kuthiwa uDias wayenga uButtle ukuba eze eNewlands East emkhohlisa ngokuthi bazophemba kabusha umshado wabo.Kuthiwa baphuza iwayini badakwa bamayoywane baze bazitika nangocansi. Kuvela ukuthi ngesikhathi uButtle esengazelele, wagwazwa amanxeba angu-53 wafa.“UDias waphuma wayofuna usizo komakhelwane wathi sebedunwe imoto nomyeni wakhe. Laba besifazane baboshwa emuva kokutholakala kwemiyalezo ezingcingweni zabo lapho kwakwakhiwa khona itulo lokubulala umufi,” kusho iNPA.I-NPA izamukelile izigwebo zenkantolo futhi yancoma ukubambisana okube khona phakathi kwamaphoyisa nabashushisi okuzuze impumelelo."
    },
    {
        "content": "Ugwetshwe udilikajele ngecala lokuzama ukubulala nokudlwengula owayeyisosha ongamtshelanga ayethandana naye ukuthi uphila negciwane lengculaza agcina emthelela ngalo.ULeon Santos Conga ugwetshwe eNkantolo yeMantshi ePitoli eyamthola enecala ngoJuni.Umgilwa, u-Antoinette Ndishishi, obemelwe wuphiko lwezokushushisa lwe-AfriForum wabika lolu daba kulo ngo-2018.I-AfriForum yaphoqa iSouth African National Defence Force (SANDF) ukuthi ikhiphe umlando wezempilo kaConga owaveza ukuthi wayazi ngokuthi unegciwane kusuka ngo-2007.Ithe ukunqaba kweSANDF ukuthi ikhiphe umlando kaConga kwenza ukuthi uphiko lwezokushushisa umphakathi, iNational Prosecuting Authority (NPA), iluhoxise kabili udaba enkantolo.Esitatimendeni, i-AfriForum yathi imantshi yathola uConga enecala lokudlwengula ngoba uNdishishi wavuma ukuthi baye ocansini ngoba azi ukuthi akanalo igciwane. Ithe inkantolo ibamukele ubufakazi bukaNdishishi bokuthi ukuba uConga wasidalula isimo sakhe, wayengeke avume ukuthi balale njengoba lezi zithandani zakhuluma ngalolu daba kodwa uConga wayigodla imininingwane.UConga watholwa enecala lokuzama ukubulala ngoba wathelela uNdishishi ngegciwane azi ukuthi unalo futhi wangamtshela.UNdishishi ubonge i-AfriForum, wathi ngaphambi kwayo ubesekwa wunina kuphela."
    },
    {
        "content": "KUZOKONGEZWA elinye icala lokudlwengula abe ngu-19 kowesilisa osolwa ngokunukubeza abesifazane elokishni eMlaza, eThekwini.UKhethani Khuboni (31) uvele okwesibili eNkantolo yeMantshi yaseMlaza. Bekulindeleke ukuthi afake isicelo sebheyili kodwa kwahlehliselwa uSepthemba 19.Isolezwe  lihoshe ukuthi uKhuboni uzophinde athweswe amacala amabili okuphanga amaselula abagilwa okusolakala ukuthi wakwenza eseqede ukubadlwengula.Izolo, enkantolo uKhuboni ulumane indlebe nommeli weLegal Aid obe esetshela inkantolo abebekhuluma ngakho.UKhuboni ukhale ngokuthi kukhona umuntu osebenzisa umakhalekhukhwini wakhe njengoba yena egqunywe ezitokisini.Kuzokhumbuleka ukuthi ngesikhathi eboshwa entathakusa ngoLwesbili lwangesonto eledlule, amaphoyisa ashaqa neselula yakhe.Leyo selula isiyizibithi, kusolakala ukuthi iyingxenye yophenyo lwamaphoyisa.UKhuboni ufake isicelo sokuthi alethele inkantolo ubufakazi akholelwa wukuthi bungase bumkhiphe phambili kodwa inkantolo ithe iyosilalela isicelo sakhe uma esefaka isicelo sebheyili emasontweni amabili ezayo.Lo wesilisa ubekade egqoke izimpahla ezifanayo neyayikade ezigqoke ngesonto eledlule ivela enkantolo.Umsolwa ubebukeka ezikhululekele ngesikhathi efaswe umlenze owodwa wakwesokunxele ngozankosi wahlanganiswa nowesokudla ungomunye umsolwa obeze kwelinye icala kule nkantolo.Okuqaphelekile ukuthi ubekade engekho enkantolo owesifazane okuthiwa uthandana noKhuboni owayekhona ngesonto eledlule.Lo wesifazane kusolakala ukuthi wayengazi ukuthi uKhuboni umshiya endlini ayogila imigilingwane abuye ahlale naye kube ngathi akwenzekanga lutho.Lamuzwa Isolezwe ethi ufuna ukubuyela emakhaya ngoba ayikho into asazoyihlalela endlini esehostela okwaboshelwa khona uKhuboni. Phambilini, kuvele ukuthi uKhuboni unezingane ezimbili futhi ushadelwe, inkosikazi yakhe isemakhaya eXobho.UMbuso uthi icala lokuqala lenzeka ngoDisemba 11, 2021. Usola uKhuboni ngokudlwengula abesifazane ababili ngosuku olulodwa ngoDisemba ngonyaka odlule.UKhuboni usolwa ngokudlwengula abesifazane abathathu ngenyanga edlule kanti kuthiwa wadlwengula oyedwa ngenyanga efanayo ngonyaka odlule."
    },
    {
        "content": "I-Eskom kulindeleke ukuthi inyuse intengo kagesi ngo-12.7 % kusukela ngo-Ephreli.Isikhungo esilawula  ezamandla kuleli,  iNational Energy Regulator of South Africa (Nersa) sigunyaze ukwenyuswa kwentengo kagesi ngo-12.74% onyakeni wezimali u2024/25 ngoJanuwari nyakenye.INERSA igunyaze lokhu kwenyuka kukagesi nyakenye ngesikhathi igunyaza ukunyuka kwentengo kagesi ngonyaka odlule ngo-18, 65%, okungaphansi kakhulu kwalokho okwakucelwe i-Eskom okungu-32.02%.I-Nersa igcizelele ukukhathazeka ngokuthembela kwe-Eskom emthamweni wokuphehlwa kukagesi  obhekele izimo eziphuthumayo, kusetshenziswa izinjini zegesi ezivulekile okugcina kuholele ekutheni kube nogesi ongaphansi kwalowo odingekayo. UMnuz Nhlanhla Gumede, uthe maningi amalahle abaswayo ukuze akhiqize ugesi kodwa umkhiqizo ophumayo muncane.Kulinganiselwa ekutheni  abasebenzisa ugesi ongu-600kWh  bazokhokha uR168.24  owengeziwe njalo ngenyanga, abasebenzisa ugesi ongu- 900kWh bazokhokha  imali ephakathi kuka-R398.52 kuya ku-R405.81 ngenyanga. "
    },
    {
        "content": "KUPHOTHULWA amalungiselelo okwethula umhlahlandlela weNFP wokhetho okulindeleke ukuthi ube soLundi ngesonto elizayo. Amaqembu amatasa alungiselela ukhetho lukazwelonke oluzoba ngoMeyi 29 nonyaka lapho okuzoqophiswana khona.Amaqembu amaningi asevele ayethulile imihlahlandlela yawo yokhetho futhi abebukeka egxile kakhulu esifundazweni KwaZulu-Natal esibukeka siyinyama.INFP ehlala ihlaselwe yizinkinga zombango ifakana ezinkantolo, ithi iyaya okhethweni futhi iphezu kwemizamo yokuphundla izinkinga eziyihlasele.Isiyikhokhile imali yokungenela ukhetho efunwa yi-IEC yalandela yonke imibandela. INFP ithe yasheshe yakhokha izama ukugwema ishobolo elayehlela ngo-2016 ngesikhathi yehlulwa wukungenela ukhetho lohulumeni basekhaya.Umsunguli weNFP ongasekho uNkk Zanele kaMagwaza-Msibi udabuka oLundi nokulapho umhlahlandlela weqembu uzokwethulelwa khona.UNkk kaMagwaza-Msibi ushone ngo-2021 emuva kokugula okwase kumphathe isikhathi eside.INFP ikhiphe isimemezelo sokuthi umhlahlandlela wayo wokhetho izowethula ngoMgqibelo ngo-Ephreli 20, oLundi lapho izochazela khona izwe ngezethembiso zayo.UMengameli weNFP uMnuz Ivan Barnes  uthe umcimbi wokwethula umhlahlandlela uya oLundi kodwa basazama ukuqedela izinto ezimbalwa ngamalungiselelo.INFP eyihlubuka le-IFP yasungulwa ngo-2011 emuva kokuthi uNkk kaMagwaza-Msibi ekhonjwe indlela emva kokulahlwa ngamacala angaphakathi. Wayeyisethenjwa se-IFP ephethe isikhundla esiqavile sikasihlalo kazwelonke.Le liqembu liya okhethweni nje linezihlalo ezimbili ePhalamende likazwelonke kanti lizimisele ukubuyisa abalandeli nabavoti abalihlamukile.INFP ingenisa oLundi nje, idedelana ne-IFP ekade yethula umhlahlandlela wayo wokhetho wesifundazwe.Nayo ibikwenza lokhu lapho okudabuka khona umsunguli wayo ongasekho uMntwana waKwaPhindangene uMangosuthu Buthelezi."
    },
    {
        "content": "INKANTOLO yeMantshi yasePitoli igwebe umlisa odabuka eMalawi uMlotha Nelson Usale (59) ophinde abe ngumfundisi weGods Chapel Church iminyaka engu-10 ebhadla ejele ngamacala okweba ingqalasizinda ebalulekile neminyaka engu-8 ngamacala amathathu okukhwabanisa.Kusukela ngo-2021 kuya kuMeyi 2022, u-Usale ubehola iqembu lemigulukudu elintshontsha amabhethri ezinkampanini ezahlukene ze-network yakwaVodacom ne-MTN ezweni lonke, eshintsha indlela yokuphatha amabhethri kubakhiqizi abahlukene, aphinde apende amabhokisi ebhethri ezama ukufihla imvelaphi yangempela yamabhethri ukwenza kubukeke sengathi amabhethri elanga athengiswayo.Ngemuva kwalokho, lawa mabhethri ubewadayisela abathengi ngokufaka izikhangiso ezinkundleni zokuxhumana ngaphansi kwebhizinisi elibizwa nge-SOLAR MART ne-SUN SHOP.Uma ikhasimende selithengi lawa mabhethri ubeletha ngokusebenzisa izimoto ezikhokhelwa ngebanga. Lo mkhonyovu wakhe uze watholakala ngesikhathi kukhononda elinye lamakhasimende akhe lithola ibhethri elingasebenzi. Leli khasimende labonisa umngani ibhethri owamchazela ukuthi yi-network battery.Umgilwa wabikela amaphoyisa ngodaba, nawo aphinde acupha umgoga okwaholela ekutheni kuboshwe abanye abantu ababili baseMalawi, ngoMeyi 2022, asebegwetshwe iminyaka engu-8 umuntu ngamunye ngoJulayi 11, 2023.Laba ababili bakhombisa amaphoyisa endaweni yokugcina impahla eMidrand, lapho begcine khona amabhethri ebiwe, amaphoyisa athola khona amabhethri angu-53.Ngemva kwalokho, bobabili bathatha amaphoyisa bawayisa ezindaweni abadayisela kuzo amabhethri.Ngemva kokuboshwa kwalaba ababili, kwakhishwa incwadi egunyaza ukuboshwa kuka-Usale, nokho, weqa izwe wabuyela eMalawi. Wagcina eboshiwe ngoJanuwari 25, 2024 emngceleni we-Beitbridge ezama ukweqa izwe futhi.Enkantolo uwavumile amacala wathi uzokhokha inhlawulo ka-R200 000 ngalawa macala. Kodwa-ke umshushisi u-Advocate Tholoana Sekhonyana, wakuchitha lokho wathi amacala awenzile adinga isigwebo sokugqunywa ejele.Ngaphezu kwalokho, ubugebengu obenziwe babangela ukuphazamiseka kwe-network futhi kwadla abahlinzeki i-MTN neVodacom imali eningi ukuze kushintshwe amabhethri antshontshiwe. "
    },
    {
        "content": "UKWANDA kwezigameko zobugebengu kuyamkhathaza uNdunankulu omusha waKwaZulu-Natal, uMnuz Thami Ntuli, kangangoba unqume ukufaka uMnyango wokuPhepha koMphakathi ngaphansi kwehhovisi lakhe.UNtuli ozichaza njengomholi ozibambelayo, hhayi othumelayo, uthi inkinga yobugebengu idinga wonke umuntu wakuleli eze nesisombululo.“Ngithathe isinqumo sokuthi uMnyango wezokuPhepha koMphakathi ube ngaphansi kwami ngoba ngesikhathi ngisahola iSouth African Local Government Association (Salga) bengikhathazeka uma ngibona kwanda ukubulawa kwabaholi bomdabu, ukubulawa kwabantu abaningi nobunye ubugebengu. Ngifuna ukusebenzisana nezinhlaka ezihlukene nomphakathi wonkana ngoba inkinga yobugebengu isithinta sonke futhi kufanele sisebenzisane ukuze siyixazulule,” kusho uNtuli.Wenze isibonelo sokuthi uma emphakathini kukhona umuntu onesibhamu esingekho semthethweni ahlale esiqhumisa njalo kufanele abikwe emaphoyiseni ngoba uma engabikwa leso sibhamu siyobulala elinye ilungu lomphakathi.Uthe kubalulekile kuyena ukuthi iKwaZulu-Natal ibe yisifundazwe esiphephile ukuze abantu bahlale kahle, kuhehwe abatshalimali abazokwazi ukudala amathuba omsebenzi nokufukula umnotho.Wehlise amaphaphu kubantu baKwaZulu-Natal abanovalo lokuthi uhulumeni wokubambisana ungase ungasebenzi ngenxa yokuthi kuzwelonke kuthatha isikhathi eside ukufinyelela esivumelwaneni sikahulumeni wokusebenzisana.“Ngenhlanhla akusikona okokuqala iKwaZulu-Natal ibuswa wuhulumeni wokubambisana ngoba nakuqala i-IFP yayiphethe uhulumeni kodwa kukhona abaphathiswa be-ANC okubalwa uDkt Zweli Mkhize noSbu Ndebele. Besinaso isisekelo sokuthi kufanele siziqhube kanjani izingxoxo futhi ubungekho umdonsiswano ngezikhundla. Ngisho amaqembu ayefika ezoxoxa ne-IFP ayekubeka kucace ukuthi afuna ihole uhulumeni. Kuningi esesikulungisile futhi ngeke uphazamiseke uhulumeni waKwaZulu-Natal,” kusho uNtuli.Uveze ukuthi izingxoxo kuhulumeni wokubambisana zizolokhu ziqhubeka.Kuzokhumbuleka ukuthi bekukhona abaphathiswa abangazwani ngaphambi kokubunjwa kwalo hulumeni kodwa uNtuli uthe sekuxazululiwe ukungaboni ngasolinye phakathi kwalabo baphathiswa.Uveze ukuthi sekunokubambisana okuhle phakathi kukaMphathiswa wezokuBusa ngokuBambisana nezoMdabu uMfundisi Thulasizwe Buthelezi noMphathiswa wezokuThutha nokuHlaliswa KwaBantu, uMnuz Siboniso Duma owaphuca uButhelezi obuye abe nguNdunankulu kaZulu umbobho emcimbini okwakukhona kuwo Isilo.Uthe selihoxisiwe necala ebelifakwe wuButhelezi emuva kwezinkulumo ezingezinhle ezenziwa wuMphathiswa wezeMpilo, uNksz Nomagugu Simelane, owayesola uButhelezi ngokuqasha abesifazane ngesinene. UNtuli uthe kuheleza umoya wobumbano nokusebenzela abantu baKwaZulu-Natal.Uthe uyajabula uma kusizakala abantu ngoba inhloso yakhe wukufukula izinga lempilo yabantu baKwaZulu-Natal, kuvuselelwe izimboni koSithebe, Madadeni nakwezinye izindawo ukuze kuzothuthuka umnotho, kuqashwe abantu abangasebenzi ikakhulukazi abasha.Uthe ezinye izinto ezizobekwa phambili ezemfundo, ezempilo kanye nokuthuthukiswa komphakathi. “Asikwazi ukuqala izinhlelo zentuthuko ezingapheli, uma uhlelo lungaphelanga kumele kuphenywe bese kuthathwe izinyathelo.”"
    },
    {
        "content": "INHLOKO yamajaji esibeka phansi imijiva yezobulungiswa, uRaymond Zondo, iveze imfihlo yamajaji nezimantshi uma kuziwa ezinqwumeni nasezigwebeni ezikhishwa yizinkantolo.Udalule ukuthi ezinye zezigwebo azikhiphayo - kwesinye isikhathi - asuke yena mathupha engahambisani nazo. Uthe kodwa baphoqwa nguMthethosisekelo okuyiwo obekwe phambili ukuthi bakhiphe lezi zinqumo nezigwebo. \"Amajaji nezimantshi ngeke aphumele obala aveze ukuthi isigwebo noma isinqumo esithile asuke esikhiphile, awahambisani naso. Esikwenzayo sisuke sibuswa nguMthethosisekelo wezwe okumele siwulandele,“ kusho uZondo.Ukusho lokhu izolo, ethula inkulumo yokuvalelisa eNkantolo yoMthethosisekelo, njengoba ethatha umhlalaphansi ekupheleni kwenyanga.UZondo onconywe nxa zonke ngamava akhe okusebenzela ezobulungiswa, wavuma ukuthi uzakhele inqwaba yezitha ngalesi sikhathi.Uthe amajaji nezimantshi akumele afune ukuduma noma anconywe ngabezindaba ngoba umsebenzi wawo ukuqinisekisa ukuthi umthetho ubekwa phambili.Unxuse ozakwabo ukuthi babeke phambili uMthethosisekelo wezwe.“Yinto eningangihlonipha ngayo njengoba sengibeka phansi izintambo ukubeka phambili umthetho wezwe. Ngifisa ukuthi singaphinde sibuye isihlava sokulawulwa kombuso yidlanzana,” kusho uZondo. Othatha izintambo kuZondo, iJaji uMandisa Maya, likhale ngokuthi kuzovuleka igebe ngokuhamba kukaZondo.Lithe baneminjunju ngokuhamba kukaZondo lathi basebenze kahle naye.“Ngesikhathi sakho ufukule inqwaba yabantu besifazane kwezobulungiswa, bakhethelwa ezikhundleni eziphezulu. Wenze nezinhlelo zokweseka amajaji nabameli besifazane.”Uthe bezomkhumbula ngemisebenzi yakhe emihle njengoba eyibekile induku ebandla. USomlomo wePhalamende, uNkk Thoko Didiza, uthe bayaziqhenya ngomsebenzi omuhle owenziwe nguZondo.Uthe wenze umsebenzi omuhle muva nje ngesikhathi kuvulwa iPhalamende, kufungiswa amalungu amasha kanjalo nangesikhathi kukhethwa umengameli wezwe.UNkk Didiza uthe akusoka lingenasici njengoba kukhona ezinye zezinqumo zikaZondo ababeshaya amakhala ngazo. UZondo uthe bonke omengameli bezwe ngaphansi kwentando yeningi bamqokela ezikhundleni ezehlukene kubalwa noMnuz Jacob Zuma."
    },
    {
        "content": "INHLOKO yamajaji, iJaji uRaymond Zondo, lizothamela umcimbi wokumenyezelwa kwemiphumela yokhetho lapho lizokwamukela khona uhla lwamalungu azofungiswa njengamalungu ePhalamende likazwelonke.Ihhovisi likaZondo liqinisekise lokhu esitatimendeni esishicilelwe enkundleni yezokuxhumana i-X.I-IEC kulindeleke ukuthi imemezele imiphumela yokhetho ngo-6 ntambama ngeSonto, eMidrand.IHhovisi likaMengameli Cyril Ramaphosa likuqinisekisile ngoMgqibelo, ukuthi uzowuthamela umcimbi.Imiphumela imenyezelwa nje, kunamaqembu angaphezu kuka-20, okubalwa kuwo noMkhonto Wesizwe, angeneme ngendlela ukhetho oluhambe ngayo nokubalwa kwemiphumela.Umholi woMkhonto Wesizwe, uJacob Zuma, esithangamini nabezindaba, uthe imiphumela akumele imenyezelwe izikhalo zabo zingalaleliwe.Ngokomthetho, iPhalamende akumele libe namalungu angaphansi kuka-350 nangaphezu kuka-400.Amalungu ePhalamende aqokelwa isikhathi esiyiminyaka emihlanu.Okhulumela iPhalamende, uMoloto Mothapo, uthe uma iPhalamende lihlakazwa, umengameli wezwe kumele abize ukhetho zingakapheli izinsuku ezingu-90.“Yize isikhathi saleli siphele ngoMeyi 21, liqhubekile nokusebenza kwaze kwaba yingaphambi kosuku lokhetho okube yiphakathi kwamabili ngoMeyi 28,” kusho uMothapo.Ngemuva kokumenyezelwa kwemiphumela yiokhetho, i-IEC idlulisa uhla lwamalungu kwinhloko yamajaji eyidlulisela ePhalamende.Uthe iPhalamende kumele lihlale zingakapheli izinsuku ezingu-14 kumenyezelwe imiphumela yokhetho futhi lolo suku luzokhethwa wuZondo.Uqhube wathi ngaphambi kokuthi amalungu eqale ukusebenza kumele afungiswe yinhloko yamajaji.“Ngemuva kokufungiswa kwamalungu, inhloko yamajaji ibhekelela ukuqokwa kukasomlomo wePhalamende yena okumele abhekelele ukuqokwa kwephini likasomlomo. Umengameli wezwe ngowokugcina ukuqokwa ngoba indlu  kumele ihlangane kuqala ngaphambi kokusebenzisa amandla ayo ukukhetha umengameli.”"
    },
    {
        "content": "UZONGCWABA amathambo umndeni wowesifazane owabulawa umyeni wakhe, wamgqiba emgodini oseceleni kwethoyilethi, emzini wabo ngo-2020.UNkk Nontobeko 'MaDlomo\" Ntombela (31) waseQabavu, eNsuze  kusolakala ukuthi waxabana nomyeni wakhe uMnuz Khetha Ntombela (36).Ngemuva kwengxabano kuthiwa owesilisa wamshaya ngesando ekhanda, wase emumbela umgodi egcekeni, wamgqiba.Kuthiwa umsolwa akazange athi vu kumalungu omndeni kamufi ukuthi kwenzekeni kuyena, kodwa wayemlandula ethi akamazi ukuthi washonaphi.Kuthiwa wabikela umndeni kamufi namaphoyisa ngokunyamalala kwakhe.NgoNovemba nyakenye, owesilisa wakhombisa amaphoyisa lapho agqiba khona umkakhe. Ngemuva kwalokho wakhalelwa ngamasongo kaSigonyela.Ngaphambi kokuba abakhombise waqale ngokubantuntisa ebakhombisa izindawo ezehlukene.Kune-video Isolezwe elinayo lapho owesilisa echaza khona ukuthi kungani ambulala umufi. Kuyona uzwakala ekhala ngokuthi umkakhe wayesemshiyile esebuyele kubo.UMnuz Bhekokwakhe Dhlomo ongumfowabo omdala kamufi ukuqinisekisile ukuthi umufi uzofihlwa ngeSonto kubo KwaMaphumulo.Uthe imiphumela yolibofuzo isiphumile yingakho sebethathe isinqumo sokuthi bamfihle. Imiphumela uthe ikhomba ukuthi nguyena ngempela udadewabo owambiwa.\"Kuzoba umngcwabo nje ophelele. Sizofaka amathambo ebhokisini. Kuzoba nenkonzo ngaphambi kokuba afihlwe,'' usho kanje.Ugcizelele ukuthi lokhu kubathoba amanxeba, njengomndeni njengoba sebazi ukuthi ithambo labo likuphi.\"Khona kuhle ukuthi sesiyazi ukuthi ilungu lethu lashona. Obekukubi kakhulu ukuthi aduke njengoba sonke lesi sikhathi besingazi ukuthi kwenzekani ngaye,'' usho kanje.Okhulumela amaphoyisa uColonel Robert Netshiunda wakuqinisekisa ukumbiwa kwamathambo omuntu eNsuze.Umsolwa kuyimanje ugqigqa enkantolo ngecala lokubulala."
    },
    {
        "content": "INDODA eboshewe icala lokubulala ‘owashela’ intombi yayo ehostela KwaMashu, inikwe ithuba lokuya esibhedlela iyofuna isiqiniseko sokuthi yalashwa khona mhlazane iphukile.UMnuz Sbongiseni Njabulo Khoza uzoziyela mathupha esibhedlela i-Victoria Mnxenge,  ebiyaziwa ngeKing Edward VIII, ayofuna amaphepha okulashwa kwakhe.Uyaphika ukuthi nguye owadubula wabulala uMnuz Sizwe Petros Zungu (40) ngoNovemba 2021, ehostela laKwaMashu.UKhoza watshela iNkantolo yesiFunda yaseNtuzuma efakaza ukuthi wayegodle ukhonkolo ngengalo ephukile, wayengawubamba kanjani umkhono wekati athathe impilo kaZungu?Waphinde wathi ngesikhathi sesigameko wayekade esentombini eMlaza.Imantshi uRavi Pillayi, ngoLwesithathu, ikhiphe umyalelo wokuthi umphenyi wecala ayofaka isicelo sokukhipha uKhanyile ejele laseWestville bese eya naye esibhedlela.Kuvele nokuthi uKhoza usemelwe ummeli omusha yize icala selifike ngasemaphethweni. Lo mmeli ucele ukunikwa isikhathi afunde imininingwane yecala. Sekusele kufakaze udokotela owelapha uKhanyile ephukile obizwe imantshi.UKhoza wayekade efake isicelo sokuthola imininingwane ukuze aqinise ubufakazi bakhe bokuthi akazani nokubulawa kukamufi.UMbuso uyavuma ukuthi uKhoza waphuka futhi walashwa kodwa akwenzekanga ngesikhathi sokubulawa kukamufi. Usola uKhoza ngokuqondanisa izigameko ngenhloso yokuzihlangula.Umfowabo kamufi owabona ebulawa, uMnuz Zubise Zungu, wathi nguKhoza owadubula futhi ngamampunge ukuthi wayephukile efake ukhonkolo.Wachaza umufi njengemvu, eyayinothando lwabantu idabuka KwaMaphumulo, kodwa ehlala ehostela ukuze asondelane nomsebenzi wokuba unogada.Wasola ukuthi umufi wabulawela ukuthi washela owesifazane oyintombi kaKhoza amchaza ngomgulukudu owayesatshwa ehostela negenge yakhe."
    },
    {
        "content": "UKHUMBULE umphakathi awakhele umculi weGospel uThulani Ga Ndlela enikela ngamapheya angu-47 ezicathulo zesikole eNsimbini Primary eCato Manor.UNdlela ungumnikazi wenkampani yemicimbi iGa Music Production.Le nkampani ihlela umcimbi wokholo iPre-Easter Gospel Music Festival ezobe ise-ICC, eThekwini, ngoMashi 23, Isolezwe elingabaxhasi bawo.Ekhuluma neSolezwe kulesi sikole uGa, uthe uke wacabanga ukuthi umnikelo wezicathulo avele awuyise ezindaweni zasemakhaya, eziqhelile neTheku kodwa wabuye wabona kukuhle ukuqala ekhaya.“Ngihlala ewadini eyodwa nesikole. Ngibuye ngacabanga ukuthi angilwehlukanise kabili usizo lwezicathulo, ngiqale ngihambise ewadini engihlala kuyo, ngaphambi kokuthi ngiye kude,” kusho uGa.Uveze ukuthi izicathulo uzinikelelwe uSolwazi Qedi Zulu, owayehlele umcimbi wamaChristmas Carols ayeyingxenye yawo.Uthe uZulu wathi kukuye ukuthi uzisaphi.“Ngikhethe lesi sikole, ngakhetha nesaKwaMsane, eMtuba okuthiwa iKwazitike Primary. Khona sizoya ezinsukwini ezimbalwa ezizayo. Sizohambisa amapheya angu-48,” kusho uGa.Uthe emva kokuhambela lesi sikole ubonile ukuthi lusadingeka usizo oluningi, wathi ubonile ukuthi kufanele abuye kuwo lonyaka nolunye isizo.Uveze ukuthi njengoba benxenxa abantu ukuthi bahambele iPre Easter Gospel, enye yemali abazoyithola , bahlela ukuyisebenzisela ukuguqula amakhonteyna bawenze imitapo yolwazi engomahamba nendlwana.“Izoyiswa ezikoleni zasemakhaya ukugqugquzela ukufunda ezinganeni,” usho kanje.Ezibongela ngomnikelo, uthishanhloko wesikole uNksz Pinky Mhlongo, uthe umnikelo ofana nalo bahlale bewamukela ngezandla ezimhlophe ngoba isikole sisendaweni ehaqwe ububha.“Abantwana bazosizakala kakhulu ngalo mnikelo wanamuhla wezicathulo ngoba abanye babo isimo sibheda ngempela emakhaya,” kusho uNksz Mhlongo.Uthe ngaphakathi esikoleni banekomiti elibheka izingane ezingenabazali.“Sinohlu lwalaba bantwana, uma kuqhamuka usizo, sibhekela bona kuqala, silokhu sibheka futhi ukuthi bashoda ngani,” kusho uNksz Mhlongo.Uveze nokuthi badinga yonke inhlobo yosizo, olubandakanya ngisho nezimpahla zokugqoka nokudla ngoba kwezinye izikhathi kuye kudingeke ukuthi babanike ukudla abazogoduka nakho baye emakhaya.Uthe bafisa nokulungiselwa inkundla yezemidlalo, wathi izingane ziyazimisela kwezemidlalo yize bengakabi nayo inkundla yokudlala.Ukuzibeka ethubeni lokuziwinela amathikithi okuba yingxenye yalo mcimbi. Thumela igama elithi \"ISOGOSPEL\" ku-33258, i-SMS ibiza R 1.50. Abawinile bazokwaziswa ngocingo. Umncintiswano uzovalwa kusasa ngo-8 ebusuku."
    },
    {
        "content": "Uzovalwa thaqa uthelawayeka uN3 phakathi kwase-Ashburton naseLynnfield Park ngoMsombuluko emini njengoba kuzobe kuqhunyiswa ngaphansi kwebhuloho iLynnfield.Lokhu kuqhunyiswa kuyingxenye yokwakhiwa komgwaqo okuqhubekayo kulo mgwaqo.Umgwaqo uzovalwa phakathi kuka-2.30 kuya ku-3, uphinde uvalwe ngesikhathi esifanayo nangoLwesithathu.UJason Lowe iyimenenja kwaSanral, uthe phambilini abakwazanga ukuqhumisa njengoba babehlelile ngenxa yobuhixihixi.“Ukuvalwa thaqa isikhashana kuzokwenzeka kuN3 naku-R103 phakathi kwezimpambano zase-Ashburton naseLynnfield Park. AbakwaToad Traffic Inspectorate (RTI) bazobe belawula izimoto uma sekwenziwa lokhu belekelelwa yithimba labakhayo,” kusho uLowe.Uthe njengoba ukuqhumisa kwenziwa kuR103 ngaphansi kwebhuloho kuN3, ayikho enye indlela izimoto ezingahamba kuyo ngakho ukubambezeleka imiuzuzu engu-30 akugwemeki kuzo zonke izindlela.I-Sanral ithe ukuvalwa komgwaqo kungadinga ukuthi kushintshwe uma isimo sezulu singavumi kodwa bazokubika uma kwenzeka.Banxuse abashayeli ukuthi babekezele futhi bahlele izinkambo zabo ngendlela."
    },
    {
        "content": "KUXWAYISWA abasebenzisa umgwaqo uN3 ngokuvalwa kwawo ngoLwesithathu njengoba uqhubeka umsebenzi wokuwuthuthukisa.Ngokwesitatimende esithunyelwe ngabeSanral, lo thelawayeka uzovalwa kusasa (ngoJulayi 10) phakathi kuka-14h30 no-15h00 njengoba kuhlelwe ukuthi kuqhunyiswe ngaso lesi sikhathi.Lo mgwaqo uzovalwa ejikeni likaM13/N3 kuya ejikeni laseHammarsdale. Kuzophinde kuvalwe umgwaqo uMeadway ejikeni laseThousand Hills Street nokuyindawo esondele kakhulu nalapho okuzobe kuqhunyiswa khona.UJason Lowe, oyiProject Manager kuSanral Eastern Region, uthi banezinhlelo ezizosiza ukuze kungabi nesiminyaminya ngesikhathi kusavalwe lo mgwaqo.“Sisebenza ngokubambisana nabeRoad Traffic Inspectorate (RTI) ukuqapha isiminyaminya emgwaqeni ngesikhathi umgwaqo usavaliwe.”Abashayeli bangasebenzisa uR103 ukugwema isiminyaminya."
    },
    {
        "content": "UZOVELA maduze enkantolo owesilisa wokufika oboshelwe icala lokuzenza udokotela eSydenham, eThekwini ngempelasonto.Lokhu kushiwo okhulumela amaphoyisa KwaZulu-Natal uColonel Robert Netshiunda.Ubeqinisekisa isigameko sokuboshwa kowesilisa oneminyaka engu-43 ngoLwesihlanu, eSydenham emva kokubhadanywa esebenza ekubeni ewudokotela mbumbulu. “Ubesebenza ngaphandle kwamaphepha obudokotela. Amaphoyisa ambophe emva kokulunywa indlebe ngokuba khona kodokotela abasolisayo esikhungweni sezempilo esisemgwaqweni uRandless kule ndawo. Umsolwa uficiwe, waboshwa, uzovela enkantolo maduze,” kusho uNetshiunda. Umthombo osemaphoyiseni utshele Isolezwe ukuthi udokotela mbumbulu ubhadanywe exilonga ingane eneminyaka emine endaweni yakhe yokusebenzela ngosuku aboshwe ngalo.  Uqhube wathi owesilisa okuthiwa ungowokufika kuleli uboshwe amaphoyisa ophiko oluhlukahlukene okukhona kulo neSydenham Trio Task Team.Umthombo uthe owesilisa uboshwe emva kokuthi amaphoyisa ngokubambisana nenhlangano yabasebenzi bezempilo, iHealth Professions Council of South Africa (HPCSA), enohlu lwabo bonke odokotela kuleli elunywe indlebe ngemikhuba egilwa ilona wesilisa.Uthe kuthiwa ubekwe icala lokuzenza udokotela osemthethweni ekubeni engenazo iziqu zobudokotela.“Amaphoyisa eSydenham Trio Task Team athole umkhondo ngeHPCSA ngodokotela mbumbulu okuthiwa usebenza ngezikhathi zasebusuku ekhemisi laseSydenham,” kusho umthombo.Uveze ukuthi banikele khona nezikhulu zeHPCSA, bazithela phezu kwakhe exilonga ingane (4) ebilethwe abazali bayo.“Amaphoyisa aqonde kuyena, ambuza ngezincwadi zomsebenzi wakhe, wahluleka wancama ukuziveza, maqede wakha phansi, ebalekela ukuboshwa,” kusho umthombo.Uthe ugcine eboshwa, wayiswa esiteshini samaphoyisa eSydenham ukuze kuqhutshekwe nophenyo.Umthombo uveze ukuthi kuthathwe zonke izinto zakhe zokusebenza okukhona kuzo iStethoscope, isigxivizo sikadokotela, imiqingo yezempilo namanye amafayela nemoto iToyota Fortuner ecishwe izinombolo zayo (Vin number).“Konke okuthathiwe kuzosetshenziswa uma sekuqhutshekwa nophenyo,” kusho umthombo."
    },
    {
        "content": "UZULELWA ngamanqe owayengumsakazi woKhozi FM, uSbu Buthelezi, osekuvele izindaba zokuvulelwa amacala ngabantu abathi wabaqola izigidi zemali ababeyilondoloze enkampanini yakhe i-Abombuso Investments.Isolezwe Ngempelasonto lixoxe nabambalwa abathi kwacwila izigidi zabantu ezilinganiselwa ku-R60 million enkampanini kaButhelezi. Baveza ukuthi abacwila balinganiselwa ku-600 000.Baze basho nokuthi kwakuyinto encane kabi le yokushaywa kukaSbu ngamalungu eSikebhe ngoba kwakukhulunywa ngemali yomuntu oyedwa bengaveziwe ukuthi baningi ngalolu hlobo abalahlekelwe.Kukhona namacala asevuliwe kanti amanye kuthiwa azovulwa maduze.Okhulumela amaphoyisa KwaZulu-Natal, uColonel Robert Netshiunda, uwaqinisekisile amacala amabili asevuliwe.Kukhona elivulwe wuNksz Nompumelelo Nxumalo eDurban Central kanti elesibili livulwe wuMnuz Lindani Gumede esiteshini samaphoyisa eManzimtoti.UNetshiunda uthe womabili la macala asaphenywa kodwa akekho oseboshiwe ngawo.Ekukhaleni kwabantu kuvela nezindaba ezishaqisayo ngabantu abalahlekelwa yimali beyilondoloze enkampanini kaSbu Buthelezi.UMnuz Mbongeni Ndlovu ongomunye wabakhala ngokuthi waqolwa wuSbu Buthelezi, uthe kumanje kunemindeni esihlakazekile ngenxa kaSbu.“Njengoba siseqoqweni likaWhatsApp angaseyona ingxenye yalo uSbu, kuvela izindaba ezithusayo ngabantu abadlele imali. Kunogogo nje oneminyaka engu-87 ohlala ekhala ezimathonsi ngemali ayifaka kuSbu yacwila.“Omunye uthe kumanje usexabene nomyeni wakhe ekhaya sebelala ngokuhlukana ngoba wayemkhuza ukuthi angayifaki imali kule nkampani kaSbu kodwa waqhubeka ngenkani ngethemba lokuthi uzothola inzuzo.“Kumanje sekuhluleke ngisho abefundisi bezama ukuthi kube nokuthula kulo mndeni kodwa indoda imi ngelokuthi yayimkhuzile unkosikazi wayo ngokufaka imali kuSbu waqhubeka ngenkani, ngeke imxolele.“Omunye uthe uSbu wafika ehleli emakhandleleni eshonelwe wumyeni wakhe, wathi akafake yonke imali yempesheni yomyeni wakhe, yacwila yonke,” kusho uNdlovu.UNdlovu uthe kunamaqoqo kaWhatsApp abunjwe ngokuhlukana ngokwezifundazwe njengoba kuthiwa le nkampani kaSbu yaqola inqwaba yabantu.Kuwona amaqoqo kuthiwa abantu baze baxabane bodwa ngoba kukhona nabafuna ukuzifikela mathupha kuButhelezi kodwa bashaywe wukuthi akatholakali kuzona zonke izindawo okwaziwa ukuthi uhlala kuzona.UMnuz Lindani Gumede, uthe naye ubesejwayele ukuthola izingcingo ezivela kuSbu emsabisa ngokuthi uyamazi lapho ehlala khona, akayeke ukufaka abantu umoya wokufuna imali yabo. Kumanje kuthiwa kunephoyisa elizibophezele ukuthi lizobalekelela bonke abafuna ukuvulela uSbu amacala okuqolwa.Abakhala ngokuthi baqolwa kulindeleke ukuthi bahlangane ngobuningi kwesinye seziteshi zamaphoyisa eThekwini ukuzovula amacala maduze ukuze amaphoyisa aqale ukumthungatha uButhelezi.NgoJanuwari 26, uSbu Buthelezi ukhiphe incwadi eyithumelela abantu abakhala ngokuthi wabaqola, ebathembisa ukuthi bazoqala ukukhokhelwa ngenyanga edlule. Kuze kube yimanje bathe akukho noyedwa osekhokheliwe.Kule ncwadi Isolezwe Ngempelasonto elinayo ikhophi yayo, uSbu uveza eminye imizamo yokuthi adayisele laba bantu amasheya ukuze akwazi ukubakhokhela imali yabo.Uze asho nokuthi uyazi ukuthi abanye sebezonda kwasani into ethi “bangababusi” okuyigama athi liyisiphrofetho kubona njengenkampani ukuthi bazobusa.Uthi kunalokho abantu bazibiza “ngabaqolwa” nakho athe kuyisiphrofetho sabo ngoba uma becabanga kanjalo bazohlupheka impilo yabo yonke.Abanye bathe bacikwa nawukufunda le ncwadi yonke ngoba kudala uSbu Buthelezi ebakhohlisa kugcine kucwebe iziziba ngemali yabo."
    },
    {
        "content": "UHLONISHWE yizizwe uZulu kugujwa iminyaka ewu-40 kwavuselelwa uMkhosi woMhlanga.Izizwe, okukhona kuzo nezangaphandle kwaleli, aziwuvali umlomo ngobuhle ezibubone esigodlweni eNyokeni, ngempelasonto.Umkhosi wakulo nyaka ubuhanjelwe abasebukhosini bezinye izizwe okubalwa kubo iNdlovukazi yamaPedi, uManyaku Thulare, iNgonyama yesizwe esise-Uganda, uPapa Sande, nabasebukhosini baseSwatini.Okuqaphelekile emkhosini wangempelasonto ukubonakala kwesibalo esiphezulu soNdlunkulu namazinyane eSilo uGoodwill Zwelithini, esake sabonakala emikhosini yaseNdlunkulu kusukela kwaphatha iSilo uMisuzulu kaZwelithini.Umkhosi ubuhanjelwe oNdlunkulu abane bakaMdlokombane, okuwuNdlunkulu waKwaKhethomthandayo, uSibongile Winnifred Dlamini Zulu, uNdlunkulu waKwaDlamahlahla obeqala ukubonakala emkhosini omkhulu okukhona kuwo Indlulamithi, uBuhle Mathe Zulu, uNdlunkulu waKwaLinduzulu, uThandekile Ndlovu, noNdlunkulu wasoNdini, uZola Mafu Zulu.Izimbali zesizwe beziphume ngobuningi emkhosini wakulo nyaka, umkhosi ubuwubukhazikhazi njengoba izintombi bezihlobe ngemibala eyehlukene.Lize lashona elangoMgqibelo izintombi zilokhu zihambisa umhlanga esigodlweni.AbaNtwana uZelamile noNontethelelo kaMisuzulu bahole izintombi ebezihambisa umhlanga eSilweni.Kushintshe izulu lana ngesikhathi iSilo siphuma esigodlweni siya enkundleni lapho ebesiyokhuluma khona nezinkulungwane zamatshitshi, kuphinde kwenzeka okufanayo ngesikhathi iMbube isithula inkulumo.INdlovukazi uManyaku ithe uZulu uyisibonelo esihle kwezinye izizwe zase-Afrika.“Ngiyajabula ukuba iSilo singimeme ukuba ngizobuka lobuhle obungaka bezintombi ezizigcinile. Sibukela kunina ukuthi izintombi ziziphatha kanjani, futhi sifunda lukhulu lapha.”INdlovukazi ithe bafuna ukuvuselela ubuhlobo bukaZulu namaPedi obaqala kubusa iSilo uCetshwayo neNgonyama uSekhukhune.“Uma nisibona lapha ningethuki, ubudlelwano bethu busuka kude kakhulu.”INdlovukazi ithe bayaseseka iSilo uMisuzulu kaZwelithini.“Laba abathanda iSilo ngiyabathanda nami, labo abazonda iSilo ngiyabazonda nami.”INgonyama uPapa Sande ithe usiko kuphela olukwazi ukuhlanganisa abantu ngale ndlela abebehlangene ngayo eNyokeni.USande uhole amakhosi angaphansi kwenhlangano i-African Kingdom Diaspora Alliance adlulisele isitifiketi sokuqokwa kweNdlulamithi njengosihlalo ngokuhlonishwa wale nhlangano egqugquzela ubumbano nokuthula ezwenikazi i-Afrika.Okhulumela iSilo, uMntwana uSimphiwe Zulu, uthe ukuqokelwa KweNdlulamithi kulesi sikhundla kusho ukuthi ivunywa yizo zonke izizwe.“Ngalesi sitifiketi bathi bayavuma ukuthi beseZimbabwe, beseMalawi, bese-Uganda, kodwa uma bengamaZulu bathi inkosi yabo iyodwa nina beSilo. Bathi inkosi yabo ile ephambi kwethu. Manje base bethi angeke kulunge ukuthi bakhulume ngomlomo kuphela, base beletha isitifiketi esishoyo ukuthi Ingonyama yethu yiyo yona lena, akekho omunye.“Nathi siyavuma Ngonyama ukuthi ubani nje omunye ongathi uma ezokhuluma bese kuna imvula, athi uma eqeda ukukhuluma bese iyaphela? Ilona ophambi kwethu nina beSilo. Akekho omunye okungenzeka kuye lapha kwaZulu.”"
    },
    {
        "content": " UNGOTI wezomthetho uthi owayenguMengameli, uJacob Zuma, kuzofanele akhethe phakathi kokulahlekelwa yimihlomulo ayithola ngokuba ngowayengumengameli njengoba esevunyelwe ukuthi angenele ukhetho.UMnuz Mpumelelo Zikalala, weZikalala Attorneys uthe uZuma uzolahlekelwa yiyo yonke imihlomulo ayitholayo uma engavuma ukuba yilungu lePhalamende.Umhlaziyi wezepolitiki yena uthe akaboni uZuma ezovuma ukuphunyukwa yimihlomula ayithola ngokuba owayengumengameli.Izolo iNkantolo yezoKhetho ichithe isinqumo sokukhishwa kwegama likaZuma ohlwini lwabantu abaya ePhalamende nokusho ukuthi maningi amathuba okuthi abuyele njengoba igama lakhe liphezulu ohlwini lweMK.UZikalala uthe uZuma angeke akwazi ukuhlomula kabili.“Kufanele akhethe okukodwa. Akakwazi ukuthola  umhlomulo wokuthi abe ilungu lePhalamende, aphinde athole imihlomulo yokuba owayengumengameli. Uzolahlekelwa imihlomulo efana nokuba nabaqaphi,” kusho uZikalala.Uthe ubona sengathi isinqumo sikaMengameli, uMnuz Cyril Ramaphosa sokuthambisa isigwebo sikaZuma, ikhona okumnikeze ithuba lokuthi akwazi ukungenela ukhetho.URamaphosa wathambisa isigwebo sikaZuma esadonse izinyanga ezintathu kwesezinyanga ezingu-15.Umthetho awubavumeli abagwetshwa isikhathi esingaphezu kwezinyanga ezingu-12 ukuthi baye ePhalamende.“Kunomehluko la. UZuma akazange anikwe ushwele, isigwebo sakhe sehliswa. Lokhu kusho ukuthi isigwebo sakhe asibanga yilezinyanga ezingu-15 ayegwetshwe zona,” esho,Umhlaziyi wezepolitiki oseNyuvesi yaKwaZulu-Natal, uMnuz Zakhele Ndlovu, uthe akaboni uZuma ezovuma ukulahlekelwa imihlomulo ayitholayo.“Mikhulu kakhulu imihlomulo ayitholayo, okubalwa kuyo nokuba nabaqaphi. Angiboni ukuthi uZuma engadela lemihlomulo, akhethe ukuba ilungu lePhalamende,” kusho uNdlovu.UNdlovu uthe ukuvunyelwa kukaZuma ukuba angenele ukhetho kuyizindaba ezimbi kwi-ANC.Uthe ukuvela kwegama likaZuma ohlwini lwabaya ePhalamende, kuzovusa ufuqufuqu kwabeMK.Uqhubeke ngokuthi bekungeke kube kuhle kwiMK ukuthi uZuma angabi khona okhethweni. Ngaphandle kukaZuma, ayikho iMK.UZuma kuphela owaziwayo kwiMK. Ukungabibikho kukaZuma ohlwini lwabaya ePhalamende bekuzokusho ukuthi uwumhlobiso nje. Impi enkulu lena abayinqobile.Uthi manje sebezokhankasa ngokukhululeka njengoba sebazi ukuthi umuntu abamthwele ngeqoma, uzokuba khona ohlwini. Lokhu kuzolimaza kakhulu i-ANC, kushaye ne-IFP.Iqiniso wukuthi uZuma uthandwa kakhulu lapha KwaZulu-Natal. Ngibona bengalala isibili noma isithathu lapha KwaZulu-Natal.”Okhulumela iMK, uMnuz Nhlamulo Ndhlela uthe ukuvunyelwa kukaZuma ukuba angenele ukhetho kusho ukuthi amadlozi avumile ukuthi aphinde abe umengameli.“Konke esikwenzayo sikwenza ngokukamoya. Manje sekusobala ukuthi lokhu esikwenzayo kufunwa amadlozi. Akekho ke ongavimba into efunwa amadlozi,” kusho uNdhlela.Uqhubeke ngokuthi bafuna ukuthi uZuma aphinde abe umengameli.“Iqiniso ukuthi akusiye uZuma othe ufuna ukuba umengameli, abantu abathe bafuna abuye. Kuningi esikufunayo kuZuma. Sifuna amanzi, ugesi nemigwaqo,” esho.Uthe ukukhishwa kukaZuma ohlwini bekushiya imibuzo engaphenduleki.Kubantu abangu-15 000 abasohlwini lwabangenele ukhetho, kube yigama likaZuma kuphela elikhishwayo. Lokhu kukwenza uzibuze ukuthi yini lena engaka efunwa kuZuma.UNdhlela uthe njengoba igama likaZuma selibuyiselwe ohlwini, sebezokwazi ukugxila emkhankasweni wabo."
    },
    {
        "content": "AKAWUVALI umlomo owayengumengameli, uMnuz Jacob Zuma, ngomshado afuna wakhiwe iqembu alikhankaselayo, uMkhonto weSizwe ne-EFF.UZuma uthe umbimbi lungenza lukhulu uma seluphethe izwe emva kokhetho lwangoMeyi.Lokhu ukusho kwi-video, lapho ebefisela khona umholi we-EFF, uMnuz Julius Malema, usuku oluhle lokuzalwa.UMalema ubegubha ukuhlanganisa iminyaka engu-43, ngeSonto.UZuma, obelokhu emamatheka uma ekhuluma ngombimbi alufunayo, uthe uMalema usethubeni lokuba yingxenye yokuqoshwa komlando.Kwi-video, uZuma uthe bafuna ukuthi ukhetho balunqobe ngamalengiso ukuze bezokwazi ukushintsha isimo sakuleli.“Ngifisela wena nathi sonke ukuba sikwazi ukuguqula isimo sezwe. Lokhu ngifuna sikwenze noma kukhona abangathandi. Kuyaphoqa ukuthi siwine ukhetho ngokubili kokuthathu. Ngaleyo ndlela nawe uyoxoxa ukuthi wenza isimanga esingaka uneminyaka engu-43. Jabula, wenze konke ofuna ukukwenza. Kodwa ungakhohlwa ukuthi kufanele sinqobe ukhetho ngokubili kokuthathu.”I-MK ne-EFF kabanaso isivumelwano sokusebenzisana, uZuma akacacisanga ukuthi bazosebenzisana kanjani uma bengagcina besitholile isibalo samavoti abasifunayo.“Okunye nokunye sizokuxoxa emva kokhetho.”UZuma noMalema bake baba inkukhu nempaka.Ubudlelwano babo baqala ukonakala ngesikhathi uMalema engaweseki umkhankaso kaZuma wokuhola i-ANC ngesikhathi kunengqungquthela, wagcina exoshiwe kuyona, wabe esesungula i-EFF.UMalema ubehlezi ephazamisa izinkulumo zikaZuma ePhalamende, futhi wayeyingxenye yemikhankaso yokuba uZuma aphume esikhundleni.Babuye bakhombisa ukubuyisana ngesikhathi uZuma ebhekene nokuboshwa, ngo-2021.UMalema waya “kophuza itiye” emzini kaZuma ngesikhathi kwakusaphikiswana ngesinqumo sokuthi uZuma kufanele aye ejele.Okhulumela iMK, uMnuz Nhlamulo Ndhlela, uthe bebengakanqumi ukuthi bazosebenzisana namaphi amaqembu ezepolitiki.“Njengamanje, alukabi khona ukhetho, asazi ukuthi sizothola amavoti amangaki. Uma singathi siyaqala sikhuluma indaba yokusebenzisana, singathi sikhuluma ngamaphi amavoti? Njengamanje sigxile ekukhankaseleni ukhetho.”UNdhlela uthe bazosebenzisana kuphela namaqembu anemigomo efana neyabo.“Kubalulekile ukuthi amaqembu acabanga ngokufana abe yimbumba. Lezo zingxoxo sizokuba nazo emva kokhetho.”Ebuzwa yiSABC ngomyalezo awuthunyelwe uZuma, uMalema uthe bazimisele ngokusebenzisana namaqembu anemigomo efanayo neyabo.“Akhona amaqembu anemigomo efanayo neyethu, iPAC, ATM. Manje sekukhona neMK ekhuluma indaba yokuthathwa komhlaba ngaphandle kwesinxephezelo. Sihlezi sikusho ukuthi sifuna kube nobumbano.”Imizamo yokuthola ukuphawula kokhulumela i-EFF, uMnuz Sinawo Thambo, ayizange iphumelele njengoba ucingo lwakhe belukhala lungabanjwa.Khonamanjalo: UNdhlela ugxeke ukuqhubeka kwezigameko zokubulawa kosopolitiki KwaZulu-Natal.Lokhu ukusho emva kokubulawa komxhumanisi we-ANC kuWard 74, kuMasipala waseThekwini, uMnuz Vusumuzi “Blesser” Ntuli.UNtuli udutshulwe wabulawa ngoMgqibelo ehostela eTehuis, ephuma emhlanganweni weMK.“Sifuna kube nobulungiswa. Kufanele kuphele ukubulawa kwabaholi bezepolitiki KwaZulu-Natal. Sinxusa amalungu oMkhonto ukuba ehlise imimoya, adedele uphenyo lwamaphoyisa. Sinxusa nabaholi bamaqembu ezepolitiki ukuba bangakhulumi izinto ezisusa udlame uma bekhuluma emiphakathini.”"
    },
    {
        "content": "UNobhala Jikelele we-ANC, uMnuz Fikile Mbalula, ubona ukudideka kumholi we-MK Party, uJacob Zuma.UMbalula uthe uZuma akazi nokuthi kufanele ezisebenzise kanjani izihlalo ezitholwe yiMK okhethweni lwangoMeyi.Ukusho lokhu ngoMgqibelo ngesikhathi ekhuluma nabezindaba, lapho ebezophawula khona ngenkulumo yokuvula iPhalamende eyethulwe uMengameli uCyril Ramaphosa.UMbalula uthe okukhombisa ukuthi uZuma udidekile ngempela ukuthi uvele waqoka owachithwa ekubeni yijaji, uDkt John Hlophe, ukuba ahole iMK ePhalamende.“Lokhu kukhombisa ngokusobala ukuthi uZuma akabahloniphi abantu abavotayo. Kubo bonke abantu abengabaqoka uvele wakhetha uHlophe. Awucabange nje.”UMbalula uthe uHlophe ugcwele intukuthelo.“Ingakho nangesikhathi ethola ithuba lokukhuluma ePhalamende evele wangakhuluma ngenkulumo kaRamaphosa. Uvele wazikhulumela into ethandwa uyena.”UZuma ubekhona ePhalamende ngesikhathi kunenkulumompikiswano ngoLwesihlanu.Ngesikhathi kuqhubeka inkulumo mpikiswano amalungu eMK abelokhu ekhalaza ngokuthi abebephethe umhlangano abafuni ukumemezela ukuthi uZuma ukhona ePhalamende.UMbalula uthe nakho lokhu kuyizinkomba zokuthi nawo amalungu eMK azididekele."
    },
    {
        "content": "OWAYENGUMENGAMELI wezwe uMnuz Jacob Zuma, neqembu Umkhonto Wesizwe (MK) bafake isicelo eNkantolo yoMthethosisekelo. Bacela ukuthi amajaji ayekhona ngesikhathi kuthathwa isinqumo sokuthi aboshwe ngokwedelela umyalelo wenkantolo, ashenxe uma sekulalelwa isicelo senhlangano yokhetho i-IEC ngesonto elizayo. UZuma wagwetshwa izinyanga ezingu-15 waboshelwa ejele lase-Estcourt ngo-2021.I-IEC, yanquma ukuthi uZuma akafanelwe wukungena ohlwini lwasePhalamende ngoba walahlwa ngecala, wagwetshwa. UMkhonto weSizwe walufaka enkantolo udaba wanqoba kodwa i-IEC yalwedlulisa ithi ayinelisekile ngesinqumo.INkantolo yoMthethosisekelo kulindeleke ukuthi ilalele isicelo se-IEC ngoMeyi 10.I-SABC ibike ukuthi uZuma emaphepheni uthe ukuze inkantolo ihlale, kumele kuba nokungenani namajaji ayisishiyagalombili. Emaphepheni iMK noZuma abawafakile, babale iNhloko yamaJaji uRaymond Zondo namanye okungoJaji Madlanga, Jaji Majiedt, Jaji Mhlantla, Jaji Theron noJajiTshiqi ukuthi kumele bashenxe."
    },
    {
        "content": "OWAYENGUMENGAMELI wezwe ne-ANC uMnuz Jacob Zuma, uthe bamatasa bavimba amankentshane azifaka ngenkani ezikhundleni zoMkhonto weSizwe aze asebenzise nemali.UZuma usho lokhu ekhuluma ngaphandle kweNkantolo eNkulu eGoli emuva kokuhlehla kwecala lokushushisa uMengameli Cyril Ramaphosa ngokuzimela. UZuma ukhale ngokusebenza komthetho wakuleli wathi unamehlo uyabona ukuthi yimuphi umuntu obhekene naye.Ukhale ngokuthi uRamaphosa akaze avele enkantolo kodwa kube kunezinsolo abhekene nazo zokufihla imali endlini. UZuma uthe yena ngesikhathi eseCuba amajaji athi amfuna la aze akhipha incwadi yokuthi aboshwe ebe engakaze ebe ngisho inaliti.Udaba abeze ngalo enkantolo lulalelwe kancane lwaguqela u-Agasti nonyaka.Ekhuluma nabalandeli beMK ngaphandle kwenkantolo, uZuma uthe njengoba behosha abaholi ezikhundleni yingoba bayakhuculula balungisa isimo.Uthe kukhona ngisho abasebenzisa imali abaphatha izibhamu ngoba bebuswa wogovane babo belobizela izikhundla. Uthe bonke labo bayaziwa bazokhishwa ngoba abafanelwe wukusebenzela umbutho.“ Kuthiwa kukhona nabasebenzisa imali, bonke labo siyabazi baze baphathe izibhamu bayiziqhwaga. Kukhona nezicagogwana zezinhlaka manje. Yingakho sizolokhu simemezela kancane kancane ukuthi siyabakhipha abantu ngoba asidlali la,’’ kusho uZuma.Uthe kukhona abazifake bona ohlwini lwabaya ePhalamende nabo bazokhishwa badalakacwe phandle.“ Labo ababanga izikhundla siyabazi abafuneki lapha ngoba savumelana ngezinhlaka zesikhashana. Sathi ngeke siqale sibize ingqungquthela okwamanje ngoba kuzosibambezela ukubanga izikhundla.’’ UZuma ukhuluma kanjena nje iqembu lakhe lisanda kumemezela ukudilizwa kobehola intsha uBonginkosi Khanyile nabanye abaholi. Kusolwa ukuthi badilizelwe ukungaziphathi kahle.UZuma uthe uma bebona ukuthi umuntu uhalela isikhundla ngeke afakwe nhlobo uyosizwa ngendaba ngoba bafuna abantu bazibonakalise ngemisebenzi.Uthe uhlu lwabo lwasePhalamende lusabhekwa kabanzi lulungiswe kusefwe abanye ngoba bafuna ukufaka amakhosi nabanye bezinye izinhlaka ukuze zimeleleke.UZuma ubenanelwa amakhwelo nemikikizo ekhuluma aze akhuze izaga zakhe zokubhinqa ahleke kancane. "
    },
    {
        "content": "IBASHAYISA amakhala abeMK Party eyengozi yemoto evelele umholi wabo, uMnuz Jacob Zuma ngesikhathi eseShowe ngoLwesine ebusuku.Isolezwe Ngempelasonto lithole ukuthi uZuma ubephuma kwakhe eNkandla, eyokhankasela iMK eShowe.Oyinhloko yokhetho kwiMK eKZN, uMnuz Musa Mkhize utshele abeSABC News ukuthi ibathusile lengozi ngoba kuke kwathiwa luyoshaya usuku lokhetho esesibhedlela.Uthe kunesandla sesithathu kule ngozi yemoto, kunabathize abazama ukuqeda ngempilo kaZuma.\"Nanoma wubani owenza lokhu, bayazazi. Angizosho ukuthi ngobani kodwa bayazazi ngoba bakushilo emphakathini. Bakusho kwithelevishini,  umphakathi uyazi ukuthi bangobani.“Ngenxa yokuthi banamandla okwenza nanoma yini nokujuba okubeka impilo kaZuma engcupheni. Siyakholelwa ukuthi yini edale lokhu,\" kusho uMkhize.Uqhubeke ngokuthi akukaze kwenzeke ingozi enjengalena kwabanye abantu asebeke baba ngomengameli bamazwe.\"Kungani lokhu kwenzeka kuMengameli uZuma. Nginalombuzo. Usengozini kulabo abamzondayo. Usengozini kubantu abafuna ukumbulala. Abakhumbule labo abamfuna efile ukuthi abahlaseli yena yedwa kodwa bahlasela lonke izwe. “Bahlasela thina sonke ngoba okwenzeka kuye, kuyobe kwenzeke kithi sonke. Yingakho sizokwenza nanoma yini ukuvikela uMengameli,\" kugcizelela uKhabazela.UMkhize uthe njengamanje uZuma usekubhaceni lapho ecashiswe khona ngokuba kusatshelwa ukuphepha kwakhe.Unxuse ukuba kuthandazelwe ukuphepha kukaZuma ngoba impilo yakhe isengcupheni. Ebuzwa ukuthi sinjani isimo sikaZuma, uMkhize uvele wangena ezintangeni.Ubuze ukuthi kungani imoto ivele yaqonda emotweni ebigibele uZuma. Uthe njengamanje icala selisemaphoyiseni ukuze kutholakale ukuthi ngubani obezama ukubulala uZuma ngengozi yemoto. Unxuse ungqongqoshe wamaphoyisa ukuba enze konke okusemandleni ukuthi uZuma uyavikeleka, ngale kokubheka ukuthi uZuma weseka liphi iqembu okhethweni lukazwelonke ngoMeyi 29, kulo nyaka.Kwenzeka lokhu nje, igama likaZuma lihoxisiwe ohlwini lwabaholi beMK abangase balibhekise ePhalamende.UMkhize uthe njengamanje baxhumana nabameli babo ukuba balwe baze banqamuke izandla ngoba emuva kokhetho, akukho okuyovimba uZuma ekubeni yilungu lePhalamende nokuba wuMengameli wezwe. "
    },
    {
        "content": "UTHEMBISE impilo engcono kwabamnyama, owayengumengameli uJacob Zuma, ngesikhathi ethula umqulu wezethembiso zokhetho weMK.UZuma uthe inhlupheko izophela kwabamnyama uma iMK inqoba ukhetho oluzayo.Umqulu wezethembiso wethulwe enkundleni yezemidlalo i-Orlando Stadium, eGoli, ngoMgqibelo.Emuva kokwethula lo mqulu, izolo inkantolo yoMthethosisekelo imemezele ukuthi sizophuma namuhla ngo-10 izinqumo secala elifakwe yinhlangano eyengamela ukhetho kuleli, i-IEC sokucela incazelo ngesinqumo sokuthi kugcinwe igama likaZuma ohlwini lwabazoya ePhalamende emva kokhetho. I-IEC yafaka isimangalo enkantolo yezoKhetho ngoba ithi uZuma akakufanele ukuba sohlwini lwe-MK lwabazoya ePhalamende ngoba wake wagwetshwa izinyanga ezingu-15. UZuma utshele izinkulungwane zabalandeli beMK ukuthi izwe lizobuyela kubantu abangumsinsi wokuzimilela.Ukhale ngokuthi abantu abamnyama bawuphawu lwenhlupheko.“Uma kukhulunywa ngabantu abangasebenzi, sikhuluma ngabantu abamnyama. Uma sikhuluma ngabantu abahlala emkhukhwini sikhuluma ngabantu abamnyama. Uma singasukumi sizimele, akekho ozosimela.”UZuma uthe ufisa ukuthi izwe liphathwe amakhosi.Uthe ufuna ukuthi izingane zifunde mahhala, kuphele indlala, kube nokuthula noxolo.UZuma uthe inhlupheko ebhekene nabantu abamnyama iphinde idalwe nawukuvela kwamaqembu amancane.UZuma uthe abaholi bamaqembu amancane abanandaba nezidingo zabantu, wathi basuke bezifunela izikhundla ePhalamende.“Mina nginenkinga yokuthi amaqembu maningi kakhulu. Iwona adala ukuthi sihlupheke. La maqembu athola imali kubelungu. Kuwona ukuya ePhalamende bakuthatha njengomsebenzi.“Kulaba abaningi enibavotelayo, abanandaba nani, bazifunela umsebenzi. Noma sebesePhalamende abakhulumi ngenhlupheko yenu. Bafike bakhohlwe uma sebethole izikhundla.”UZuma uxwayise abaholi beMK ngokubanga izikhundla.Uthe bazoxoshwa abalwela izikhundla.“Angikufuni ukuvungama. Umuntu athi ngifuna ukuya ePhalamende. Njengoba sibaningi kangaka ngeke sonke siye ePhalamende. Angifuni kube nabantu abazokhalela ukuthi bakhishiwe ohlwini lwabaya ePhalamende. Leli qembu silakhele indlu emnyama. Wena uzokhalela ukuthi ukhishwe ohlwini. Kanti wena ubulwela ukuba sohlwini?“Asingabangi ubala size siphathelane izibhamu. Uma nje sike sabathola laba abahamba bekhalela izikhundla, ngeke siphinde sibanike izikhundla. Labo abazoba amalungu esigungu esiphezulu kwiMK kufanele bazi ukuthi ngeke baqokwe njengongqongqshe. Phela into eyenza ukuthi kube nenkohlakalo yile nto yokuthi abantu bahlafune ngapha nangapha.”Abalandeli beMK bebephume ngezinkani kulo mcimbi.Abaholi bakhale ngokuthi kube nemizamo yokuphazamisa umcimbi.Lokhu kufakazwe nawuZuma, othe uzwe kuthiwa amabutho abeze emcimbini avinjiwe.“Ngiyajabula ukubona izinsizwa zimi lapha ngoba ngike ngaphatheka kabi emini uma ngizwa kuthiwa ziyavinjwa.”Nasezinkundleni zokuxhumana kukhona abebekhala ngokuthi sebeme baze bavuvukala izinyawo amabhasi awafiki kuthiwa abashayeli bawo bayavinjwa. "
    },
    {
        "content": "Umholi woMkhonto Wesizwe uJacob Zuma uthi akukho miphumela yokhetho ezomenyezelwa kusasa ngeSonto besenezikhalo ezingaphenduliwe.UZuma ukusho lokhu esithangamini nabezindaba esikhungweni semiphumela se-IEC eMidrand, eGoli, ngoMgqibelo ebusuku.Uthe abafuni ukujahwa kodwa bafuna ukunikwa ithuba ukuze bafake izikhalo zabo. Iqembu lakhe namanye amaqembu angaphezu kuka-20 bakhala ngendlela izinto ezenzeke ngayo ngesikhathi kuqhubeka ukhetho nangesikhathi kubalwa.“Sizodinga isikhathi. Akukho muntu ozothi nansi imiphumela. Uma lokho kwenzeka abantu bazobe besichukuluza ngoba siyazi sikhuluma ngani, asiqageli. Nginethemba lokuthi okunguyena obhekelele lokhu ulalele. Ungayiqali inkinga uma ingekho. Nika amaqembu ezepolitiki ithuba lokubeka udaba lwawo,” kusho uZuma.Uthe inhlangano ebhekelele ukhetho uma bekhuluma ngokuthi kunezinkinga okumele zibhekwe ibanika imizuzu emincane.“Angazi yinkululeko enjani leyo. Siphushwa sengathi siyiziboshwa  umuntu okuphoqa ukuthi ungene esitokisini akhiye.”Uthe akekho umuntu okumele abaphoqe ukuthi nayi imiphumela yiza ingashayi emhloleni. Uthe kumele i-IEC ibagculise ukuthi izinto zenzeke ngendlela efanele.“Akujahwe lutho, ngeke kufe muntu uma imiphumela ingakhishwa kusasa. Kujahweni? Sesibekezele kakhulu izinto zenzeka. Ngisho abantu benza ubugebengu ababoshwa.Akukho muntu ozomemezela kusasa ngaphandle uma bebengasebenzi nathi. Asikwazi ukuba nondlovukayiphikiswa.”Khonamanjalo uMengameli Cyril Ramaphosa sekuqinisekisiwe ukuthi uzokwethula inkulumo  emcimbini wokumenyezelwa kwemiphumela ngeSonto."
    },
    {
        "content": "UMHOLI weMK uMnuz Jacob Zuma usehlise amaphaphu kulabo abajahe ukuthi leli qembu lihlalise izingqungquthela njengoba ethi abajahile ukuzibiza. UZuma uthe esinye sezizathu zokuthi bangazihlalisi izingqungquthela yingoba abantu bakhipha imali bathenge amalungu.“Abantu bathenga amalungu ukuthi abavotele. Sithe lokhu asifuni ukuthi kwenzeke kwiMK. Sifuna ukwakha uzinzo eqenjini lihlonishwe uwonke wonke ngaphambi kokubiza izingqungquthela. Sifuna iqembu limele abantu, yingakho singajahile ukuhlalisa izingqungquthela,” kusho uZuma.Ukusho lokhu izolo esithangamini nabezindaba eSandton lapho bekuthulwa khona ubuholi obuphezulu baleli qembu.UZuma uphefumule kanje kulandela ikhwelo elihlatshwe yizinhlaka ezehlukene ngaphakathi eqenjini ezifuna kuhlaliswe izingqungquthela.Lezi zinhlaka zikhala ngokuthi ukungabikhona kwezinhlaka ezikhethwe engqungqutheleni kwenza lungabikhona uzinzo njengoba neqembu lipheka lithulule abaholi abahlukene okubalwa obengunobhala jikelele uMnuz Arthur  Zwane.UZuma ephendula umbuzo wokupheka kuthululwe abaholi, uveze ukuthi yingoba ababafuni abantu abenza izinto ezingalungile eqenjini.“Ngithi angiwuphendule lo mbuzo wabantu ababuza ngokuphekwa kuthululwe abaholi. Ezinyangeni ezimbalwa kusungulwe iqembu sekube nonobhala jikelele abayisihlanu. Sasivele sishilo ukuthi akekho umuntu ozokwenza into engalungile bese simyeka. Sisazoqhubeka sibaxoshe abenza okungalungile. Ngiyazi bathi singamaqaba sixosha abantu,” kusho uZuma.UZuma uveze umbono wokuthi kumele ahlangane abe yimbumba amaqembu amancane ukuze kukhululwe abamnyama.“Amaqembu abamnyama kumele ahlangane ukuze kukhululwe abantu abamnyama. IMK yisona sisombululo ezweni yingakho kumele sihlangane singamaqembu amnyama sisebenze ukufukula abantu bakithi,” kusho uZuma.Kulesi sithangami kumenyezelwe ubuholi obuphezulu obuholwa nguZuma njengomengameli, Dkt John Hlophe iphini likaZuma, Dkt Sifiso Maseko unobhala jikelele, iphini lakhe nguNksz Nombuso Mkhize, usihlalo kazwelonke uMnuz Nathi Nhleko, iphini lakhe nguMnuz Wilson Sibiloane, umgqugquzeli kazwelonke uMnuz Floyd Shivambu othezwe kwi-EFF lapho ebeyiphini likamengameli kuthi uMgcinimafa kube uMnuz Menzi Magubane. UMaseko uthe ihhovisi lakhe yilona elizobe limatasa wathi bafuna ukwehlisa umthwalo obhekene noZuma.Ukhale ngokuthi uZuma uhlangana nenqwaba yabantu kuze kuse emnyango.Uchithe eyokuthi kukhona abavinjwayo uma befuna ukubona uZuma eNkandla.“Umengameli umatasa, ungafika emini uze umbone ebusuku, ngendlela amatasa ngayo. Akekho ovinjwayo ukuthi ambone. Umuntu oshaya amaphiko eqenjini ngumengameli,” kusho uMaseko.Uthe baxhumane nezinhlaka ezehlukene eqenjini mayelana nobuholi obuphezulu.Ukhale ngamaqembu amaningi amancane wathi kunesidingo sokuthi ahlangane, asebenzisane.“Ngeke babekezelwe abantu abazodala uqhekeko eqenjini. Ubuholi obukhona kumele buhlonishwe. Zonke izinqumo zeqembu zizokhishwa yihhovisi likanobhala jikelele.”Uthe bayaqhubeka nokujuba abantu abanamava ePhalamende naseziShayamthetho zezifundazwe.“Abantu esibajubayo banolwazi namava emikhakheni ehlukene okubalwa nakuhulumeni. Sifuna abantu abakhaliphile ePhalamende. Abahola iqembu ngeke bajutshelwe ePhalamende naseziShayamthetho.” Uveze ukuthi bazoqhubeka basebenzisane namanye amaqembu ePhalamende naseziShayamthetho.UMaseko uchithe eyokuthi leli qembu liyistokfela sikaZuma.“Angiyena owakwaZuma, nabanye abaningi ababona abakwaZuma. Yinto engekho ukuthi iqembu elakwaZuma.”"
    },
    {
        "content": "BAKHATHAZEKILE abazali babafundi basesikoleni i-Ekwazini High, eMlaza, ngenxa yamabhoklolo ahlukumeza abanye abafundi.Esigamekweni sakamuva esigcine sidlule nomphefumulo womunye wabafundi u-Awande Mdabe (20) obenza u-matric, kusolakala ukuthi uklinywe womunye wamabhoklolo ngothayi endlini yangasese khona esikoleni ngesonto eledlule.UNksz Slindile Mdabe ongumamncane ka-Awande ekhuluma neSolezwe, uthe baphatheke kabi ngalesi senzo.“Ngikhala ngobudedengu bothisha ngoba abayihambisanga ingane esibhedlela futhi abawashayelanga amaphoyisa. Njengabazali baze basazisa ngo-2 ntambama kodwa ingane ibe ilimale ekuseni. Izimoto zothisha bezikhona, okwenze ngazibuza ukuthi yini ndaba bengayihambisanga ingane?” kusho uNksz Mdabe.Uthe okumphatha kabuhlungu kunakho konke ukuthi kuthiwa lo mfundi oklinye umufi akukona okokuqala ekwenza lokho.“Ngibabuzile ukuthi yini ndaba besamgcinile lo mfundi, bathi uMnyango wezeMfundo awuvumi ukuthi umfundi axoshwe esikoleni. Umphakathi nawo ubukhalaza ngoba ziningi izigameko zenzeka njengoba kwesinye isehlakalo abafundi bagwazana,” usho kanje.Uthe mhlawumbe ezinye zezizathu ezenze ukuthi umufi abulawe yingoba amazinyo angaphambili ubengenawo njengoba ashayiswa yimoto, manje izingane bezimgcona ngakho lokho. Uthe nasekhaya umufi wabika ukuthi kukhona umfundi omhlukumezayo esikoleni, kodwa banganaka.Oyilungu lesigungu esangamele isikole, uNkk Hayzel Joyisa, ekhuluma neSolezwe, uthe abafundi bathukile.“Abafundi abathusiwe yisigameko lesi esenzekile, kodwa bathuswe yiqulu labantu ebelimemeza esangweni lesikole, lithi lifuna uthishomkhulu futhi lisabisa ngokushisa isikole. Belithi uthishomkhulu ubengayihambisi ngani ingane esibhedlela? Akekho owayebona ukuthi umfana ulimele kakhulu ngoba wayelokhu ekhuluma ethi kubuhlungu ikhanda,” kusho uNkk Joyisa.Uthe njengabazali baphatheke kabi. “Siphoxekile yilesi senzo ngoba asikwazi ngisho nokulala. Uthishomkhulu namalungu ekomiti bahambile baya emndenini kamufi beyobhonga emswaneni nomndeni womfana owenze lesi sigameko nawo uhambile wayoxolisa,” usho kanje Uqhube wathi izingane ziyaseshwa esangweni lesikole uma zifika ekuseni kubhekwa izikhali noma ezinye izinto ezingalungile besizwa yiforamu namanye amalungu esigungu esangamele isikole.Okhulumela uMnyango wezeMfundo, KwaZulu-Natal, uSihle Mlotshwa, uthe balinde umbiko ophelele ovela emahhovisi esifunda mayelana nalolu daba.Uqhube wathi ukushaya kuyicala lobugebengu, ezinkantolo isiqhwaga singathweswa icala.“Isikole kufanele sisebenzise umyalelo wekhodi yaso yokuziphatha. Akulungile ukuthi umfundi akakwazi ukuxoshwa futhi asinawo umthetho othi othisha bangakwazi ukuyisa abafundi esibhedlela,” ubeke kanje.Okhulumela amaphoyisa KwaZulu-Natal, uColonel Robert Netshiunda, ukuqinisekisile ukuboshwa komsolwa.“Amaphoyisa aseMlaza, abophe umsolwa oneminyaka engu-21 ubudala kulandela isigameko sokushona komfundi oneminyka engu-20 esikoleni esigcemeni sakwa-G eMlaza, ngoLwesihlanu olwedlule. Umsolwa uvele eNkantolo yeMantshi yaseMlaza ngoMsombuluko, Septhemba 2, 2024. Imibiko iveza ukuthi umsolwa waklinya futhi washaya isisulu ngemuva kwengxabano,” kusho uCol Netshiunda."
    },
    {
        "content": "UGWETSHWE kanzima owesilisa waseZakheni owaboshiswa ngumama wakhe ngemuva kokuba agonyuluka kuye ngokubulala umuntu ababemgebenga nabangani bakhe.INkantolo yesiFunda eZakheni igwebe uSaneliso Tshabalala (23) noLungani Ngwenya (19) udilikajele neminyaka engu-25 umuntu ngamunye ngamacala okubulala, ukugqekeza ngenhloso yokubamba inkunzi nokubamba inkunzi kusetshenziswa isihluku kanye nokuthumba abakwenza ngoMashi 2023. Ummangali uSiyabonga Makhaza nomufi uSithembe Mabizela babehlala emqashweni eZakheni, eMnambithi. Ekuseni ngoMashi 7, 2023, bavuswa wumsindo wokuphuka kwengilazi. Babona amadoda amane endlini yabo. Amadoda abashaya athatha nezimpahla zawo. Emva kwalokho uMakhaza noMabizela bathathwa bayiswa ebhulohweni eliseduze batshelwa ukuthi beqe.Baphinde bashaywa lapho benqaba. UTshabalala wathi abagxume ngoba esaba ukuthi bazokwazi ukubakhomba uma kuvulwa icala. Yize uMakhaza agwazwa wakwazi ukubaleka kodwa uMabizela akakwazanga ukuphunyuka.UMakhaza waya emizini eminingi eseduzane ukuze athole usizo wagcina efike esiteshini samaphoyisa. Ngesikhathi amaphoyisa eya endaweni yesehlo, athola isidumbu sikaMabizela. UTshabalala waboshwa sekuphele isonto ngemuva kokuvuma icala kunina, wabe esemnikela emaphoyiseni. UNgwenya waboshwa ngemuva kwalokho.Ekwenzeni lesi sigwebo sibe nzima, uMshushisi uCwayita Ngcongo wethule isitatimende esibhalwe ugogo kaMabizela. Esitatimendeni sakhe, uthe uMabizela wayeyithemba lomndeni lempilo engcono. Washiya ikhaya wayohlala eZakheni ukuze ezokwazi ukufunda njengoba wayesenza unyaka wokugcina ezifundweni zakhe."
    },
    {
        "content": "BAVUKWE umunyu enkantolo abesilisa bechaza ngesigameko sokubulawa komfowabo owadutshulwa ehostela laKwaMashu esolwa ngokuthi uyimpimpi yamaphoyisa.OMnuz Mike Zungu noZibuse Zungu abangabafowabo bakamufi, uMnuz Sizwe Petros Zungu (40), bebekhuluma eNkantolo yeMantshi yaseNtuzuma izolo.La madoda achaze umfowabo njengemvu, eyayinothando lwabantu idabuka KwaMaphumulo kodwa behlala ehostela ukuze asondezele nomsebenzi wokuba unogada.Basola ukuthi umfowabo wafela ukuthi washela owesifazane oyintombi kammangalelwa, uMnuz Sbongiseni Njabulo Khoza, abamchaze ngomgulukudu owayesatshwa ehostela.UZungu (Mike) uthe nakuba umufi nalo wesifazane base benikezene nezinamba zocingo kodwa wayeka ukumeshela ngesikhathi ezwa ukuthi bahlobene naye ngezibongo.“Kwaba ukuqala kwezinkinga zikamfowethu owangitshela ukuthi uzwa kuthiwa kukhona umuntu osefike izikhawu emfuna kodwa engachazi. Lo muntu wayengayazi indlu naye (umufi) wagcina esefona,” kuchaza uZungu.Ulandise wathi ngosuku lwesigameko uNovemba 21, 2021, babehlezi emnyango ntambama ngabo-5 owesifazane ayemshela wafonela umufi embuza ukuthi ukuphi.Kuthiwa yayingamphethe kahle umufi indaba yokufunwa umuntu angamazi wafuna ikhulunywe iphele le nto. Kuthiwa wabiza abafowabo ababili nowesilisa ongusibonda wendawo kwayiwa endaweni okukhandwa kuyona izimoto ukuze kuxoxwe.Kuvela ukuthi uKhoza waqhamuka neviyo lamadoda behlome ngezibhamu waqonda kumufi wathi: “Ngayithola impimpi yamaphoyisa, asilali nje uwena?”Kuthiwa kwathi uma elandula umufi, amthelekela ngesibhaxu amadoda, uZungu (Mike) waphelela endaweni.Kuvela ukuthi amadoda aqhuba umufi noZungu (Zibuse) aya nabo kumama obolekisa ngemali ezalayo befuna abatsheleke uR10 000.Kubikwa ukuthi kwathi uma ingaphumeleli imizamo yokuthola imali eyayifunwa amadoda, kwayiwa endaweni ewumhosha lapho afike wadutshulelwa khona washona umufi.“Ngathi uma ngibona edonsa isibhamu emshaya, ngaphunyula kumfana owayengibambile ngabaleka ngazodlula kuyena lona owayephethe isibhamu ngabaleka ngashiya ophaqa nefoni yami khona lapho,” kusho uZungu (Zibuse).Uthe wabalekela egengeni yangakubo emakhaya wayitshela ukuthi ayihlome ihlasele kodwa yamphendula ngokuthi ayizile yona ngezimpi kodwa izosebenza okuyinto eyamqeda amandla. Athutha ehostela la madoda emuva kwesigameko.Bekulindeleke ukuthi kufakaze udokotela obizwe inkantolo acacise ukuthi wamelapha nini achaze nangokulimala kwakhe. UKhoza ucele inkantolo ukuthi imnike isikhathi esingamasonto amabili ukuze intombi yakhe iye esibhedlela ilande ubufakazi bokuthi wayephukile yena ngesikhathi kwenzeka isigameko.UKhoza uthe akukwazi ukuthi wayengahlohla isibhamu, adubule abulale umuntu ekubeni wayekade enokhonkolo engalweni.Icala lihlehlele u-Agasti 14."
    },
    {
        "content": "UMNTWANA uPhumzile Buthelezi udalule ukuthi walandwa nge-ambulance esibhedlela ukuba azovota ngesikhathi i-MK isho ukusobozela amaqembu abusa ngokubambisana KwaZulu-Natal, mhla kuqokwa undunankulu wakulesi sifundazwe.UMntwana uPhumzile uthe ivoti lakhe ilona elawelisa amaqembu abusa ngokubambisana mhla kukhethwa uNdunankulu, uMnuz Thami Ntuli, uSomlomo uNksz Nontembeko Boyce, nePhini likaSomlomo, uNksz Mmabatho Tembe.I-MK yayivota ne-EFF ngesikhathi kuqokwa abazongena kulezi zikhundla, bathola amavoti angu-39.Izikhundla zagcine zithathwa amaqembu abusa ngokubambisana, i-IFP, ANC, DA ne-NFP, abathola amavoti angu-41.Kulo mhlangano uMntwana uPhumzile wafika ehamba ngesitulo esinamasondo.UMntwana uPhumzile uveze ukuthi wayelandwe esibhedlela esiseMpangeni.Ukusho lokhu ngesikhathi ekhuluma emcimbini wokugubha usuku lwabantu besifazane obuhlelwe uMasipala wasoLundi. UMntwana uPhumzile uthe ivoti lakhe lalibalulekile, ingakho alandwa esibhedlela.“Wawubagojela u-MK!”Wawushubile umhlangano okwaqokwa kuwo abazongena ezikhundleni njengoba abe-MK ne-EFF babelokhu bezwakalisa izikhalazo ngohlelo olwalulandelwa ngesikhathi kuvotwa.Umhlangano waqala ngo-10 ekuseni waze waphela u-6 wasebusuku usushaye wadlula.UMntwana uPhumzile uveze ukuthi wayengakwazi ngisho nokuma ngosuku lomhlangano, wathi okwakumkhinyabeze kakhulu ukuqhuma komsipha ehlombe.UMntwana uPhumzile uthe umsipha waqhuma emva kokuthi ewile esendlini encane.“Inkinga basuke bathi bangiqeda ubuhlungu edolweni, ngasuke ngangabe ngisawuzwa umlenze. Ngawa, kwase kuqhuma umsipha ehlombe.”UMntwana uPhumzile uthe useyakwazi manje ukuzimela, wathi usaqhubeka nokuthola usizo lwezempilo.UMntwana uPhumzile, obuye abe usihlalo wophiko lwabesifazane kwi-IFP, i-IFP Women’s Brigade, uxwayise abe-IFP ngokuthi i-MK izobaphuca omasipala abaningi lapha KwaZulu-Natal uma bengabhekile.Ukhetho lohulumeni basekhaya oluzayo luzokuba ngo-2026.Njengamanje, i-IFP iyona iphethe omasipala abaningi lapha KwaZulu-Natal kodwa i-MK iyona eyathola amavoti amaningi esifundazweni okhethweni lukazwelonke nolwezifundazwe obelungoMeyi.UMntwana uPhumzile uthe i-MK, esungulwe ngonyaka owedlule, ibukeka indlondlobala yize ingakaze ibe nengqungquthela yokukhetha ubuholi.“Uma nihleli uzonigojela ngo-2026. Awudlali, uwisa kwasani. Abanazikhundla ukuthi bakwenza ngobani, abanasihlalo kazwelonke, abanalutho.”UMntwana uPhumzile uphinde abe usihlalo wekomiti elibhekelele ukusebenza koMnyango wezeMfundo esiShayamthetho saKwaZulu-Natal."
    },
    {
        "content": "KUNEZINTO ongafuniseli ngazo kuNdunankulu omusha waKwaZulu-Natal, uMnuz Thami Ntuli, uma ufika emzini wakhe esigodini iVumanhlamvu, eNkandla. Uyakholelwa ezimfundisweni zomsunguli weqembu i-IFP, uMntwana wakwaPhindangene. Lokhu ukubona ngezithombe zalo mholi okhothame ngonyaka odlule. Izindondo ezihlobise endlini kwakhe zikhomba ukuthi umculo wamakhwaya usegazini kuye, engakakusho nokukusho lokhu. Ukuqeqeshwa njengothisha kusesemizweni yakhe - ukhuluma acacise futhi uyalalela. UNtuli (51) cishe uyisakhamuzi sesibili saseNkandla ukukhuphukela ehhovisi elikhulu ekuphathweni kwezwe ngemva kwalowo owayenguMengameli uMnuz Jacob Zuma. Ngesikhathi Isolezwe limvakashele bekulokhu kungena abantu abazobingelela baphiwe ukudla, iziphuzo nezithelo. Akekho kubo obehamba engakutholanga okokumaya.UNtuli uthi umoya wokuphana wawufunda kubazali bakhe, okungunina uMaMbatha noyise ngoba kwakuthi uma bedlala nezinye izingane egcekeni baphakelwe bonke, kuthi uma sekudliwa isidlo santambama kuphakelwe nabanye omakhelwane okwakwaziwa ukuthi isimo sabo asisihle kahle.Echaza ngokukhula kwakge, uthe uyinsizwa nje yasemakhaya eyayenza konke okwenziwa ngontanga bayo okubalwa ukwelusa, ukuzingela, ukudlala ibhola, ukudla izithelo zasendle nokunye. Eyokuba yiphisi ifakazelwa izinja eziningi anazo egcekeni, yize-ke engasazingeli ngazo. UNtuli uthi ebholeni wayengemuhle kahle yize wayefuna ngodli ukufakwa esikimini ngoba wayenenkolelo yokuthi uzoshaya amagoli, kodwa kunqabe khona. Ngenxa yalokhu abanye ontanga yakhe babembiza ngenkomo. Kodwa ngesikhathi esewuthisha, waliqeqesha ngempumelelo iqembu lebhola. Ekhula ontanga yakhe uthe babemteketisa ngelika “mlungu”, kodwa wayengasithandi leso sidlaliso ngoba wayengazi ukuthi sisuselwaphi.UNtuli ufunde esikoleni sendawo iVumanhlamvu Primary, wadlulela eMatsheni High, eSibonokuhle High naseNomanci Secondary.Emuva kokuthophula u-matric ube eseyofuna umsebenzi waqashwa njengomuntu ohlanza isitolo eMdlovana, wakhushulwa washaya isisefo, wadlula wayosebenza njengonogada wezitolo Olundi, wagada isikhungo samanzi eMabedlane. Ukungena esiShayamthetho okokuqala wakuzwa ngesikhathi eba unogada esiShayamthetho sasoLundi kanti akazi ukuthi ngelinye ilanga angagcina esekhuphukele esihlalweni esiphezulu akuso namuhla. Ube esebizwa ngesinye sezikole ukuba azoba wuthisha ozosebenza engaqeqeshiwe njengoba sasifuna uthisha ozoculisa ikhwaya kwazise wayewumuntu owayekuthanda ukucula esakhula futhi edla izicoco.Nempela wawuthatha lo msebenzi, waba wuthisha wanqoba izindebe zomculo eMashinga Secondary waze wakhushulelwa isikhundla ngenxa yamagalelo akhe waba yinhloko yomnyango (HOD).Ngesikhathi ewuthisha ongaqeqeshiwe wabhalisela izifundo zobuthishela eRand Afrikaans University esibizwa nge-University of Johannesburg (UJ), waphasa wathola iziqu ze-diploma yobuthishela. Wadlulela eNyuvesi yaKwaZulu-Natal wenza eze-Advanced teaching nazo waziphasa wabe esebhalisela i-honours yakho ukufundisa kodwa akazange aziphothule ngenxa yokuthi wayesematasa kakhulu njengoba wayesewuthishomkhulu futhi esebenzela nenyunyana yothisha iNational Teachers Union (Natu).Uveze ukuthi wenza ezinye izifundo zokucija abaholi nezinye eziningi ngoba uwumuntu okholelwayo kwezemfundo.KwiNatu ubebhekele konke okuthinta amacala othisha, kunguye okhulumela othisha uma bebhekene nezingqinamba. Ube wuthishomkhulu eHwanqana naseLushaba Secondary.Uthe akakaze acabange ukuthi uyoba wuNdunankulu wesifundazwe ngoba akasiye umuntu wezikhundla.“Ngikhule ngithanda ukuba uthisha ogxile kwezomculo ngoba ngiwumuntu okwaziyo ukucula. Ngilifezile iphupho lami lokuba wuthisha futhi bengisungula amakhwaya ezikoleni engifundise kuzo sinqobe izicoco. Ngikwazile nokunyusa izinga lokuphasa ezikoleni ebengizihola ngesikhathi ngiwuthishomkhulu. Angikaze ngicabange ukuthi ngelinye ilanga ngiyoba wuNdunankulu waKwaZulu-Natal,” kuchaza uNtuli.UNtuli, oyizibulo ezinganeni zakwabo, ulanywa abafana ababili nentombazane eyodwa, ushadelwe uNkk Sindiswa umaSibisi futhi unguyise wabafana abathathu namantombazane amabili.Uma engasebenzi uhlala ekhaya enze imisebenzi yasegcekeni okungaba wukulungisa ingadi nokubheka okunye okudinga ukulungiswa, ubuye apheke njengoba ewumuntu okukhonzile ukudla okumnandi. Uthe akukho ukudla angakwazi ukukupheka ngoba ukhule ekhaya lapho bekufanele umuntu akwazi ukupheka, ukuhlanza indlu nokuzi-ayinela.Ukudla akuthandayo amadumbe, ubhatata, ispinashi, inyama yenkukhu, eyengulube nenhlanzi.Yize engalilandeli kakhulu ibhola kodwa uthanda iKaizer Chiefs, AmaZulu neRichards Bay FC. Kwawaphesheya iBarcelona idlala ibhola alithandayo. Ngokwenkonzo uyilungu lebandla laseSheshi, e-All Saints Anglican Church. Uthe abazali bakhe bebethembele kuNkulunkulu, wakhulela enkonzweni noMntwana waKwaPhindangene owayemkhuthaza ukuthi abambelele okholweni emtshela ukuthi impilo idinga umkhuleko nokukholwa ukuze umuntu anqobe.Okumjabulisayo empilweni ukusiza abantu nokubona besizakala, kanti kumphatha kabi ukungakwazi ukusiza. Mayelana nezinkulumo zokugconwa akuthola ezinkundleni zokuxhumana njengoba abanye bembiza ngoNdunankulu womgunyathi noma uNdunankulu ka-18%, uthe akayinaki into engakhi.“Uma uwumuntu awuwasusi amehlo akho ohambweni lwakho. Uqonda ngqo kulokho osophe ukukufeza. Uma uzingela usubona inyamazane, awuyeki ukuyishaya ngoba sekuvuka ingwenya esizibeni. Akusibo bonke abantu abazokushayela ihlombe ngempumelelo yakho, abanye bazokugxeka ngoba bebefisa kube yibona bodwa abaphumelelayo,” kusho uNtuli.Kodwa noma kunjalo, uMphemba uyatholakala emakhasini ezokuxhumana okubalwa i-Facebook, instagram, Tiktok nakwi Twitter."
    },
    {
        "content": "WATHATHA isibindi ngokuminya ibhodlela likagologo waliqeda eyedwa umshayeli wetekisi obhekene necala lokudlwengula abulale intombazane eneminyaka engu-17 ayekade eyeshela.UMnuz Samkelo Victus Dube (29) usolwa ngokudlwengula abulale umufi, uSibahle Faith Biyela (17), ngokumgwaza esiphongweni ngesikudrayva,  esigamekweni okuthiwa senzeka ngo-Okthoba 5, 2020.UDube kuthiwa wayekade evakashelwe ngumufi endlini yakhe eseFolweni kade embizile ukuthi bazohlala ndawonye baphuze utshwala.INkantolo eNkulu yaseThekwini ilalele ubufakazi bukaNksz Thandiwe Princess Shange ongumngani kamufi nowayekhona ngosuku lwesigameko.UNksz Shange ulandise inkantolo ngokuthi yena nomufi bahlangana noDube ehamba ngetekisi ephuma emsebenzini ntambama.\"Wasibuza ukuthi siyaphi samtshela ukuthi siyothenga utshwala somile. Wathi masikhululeke uzosithengela. Ngempela wasithatha saya naye endlini yakhe wase ephuma eyothenga utshwala,'' echaza.Uthe uDube babemphathise uhlobo oluthile lotshwala kodwa yena wabuya nobunye obunamaphesenti aphezulu nebhodlela likagologo okuyinto ababengazange bavumelane ngokuthi ithengwe.Uthe inkukhu yawusola umgqakazo ukuthi kukhona itulo aphezu kwalo uDube kodwa bathalalisa.\"Sesisendlini uDube waminya ibhodlela likagologo waliqeda ngokuphazima kweso. Kuyacaca ukuthi wayethatha ngalo isibindi. Ngemuva kwalokho njalo uma umufi eyochama, wayephuma ampopole,'' echaza.Uthe kunesikhathi lapho uDube eza kuyena wagonyuluka ngokuthi useyahluleka ukuzibamba ngoba uSbahle ufake iphenti elimnyama okuwumbala awuthandayo.Ube esethi uDube wazenza umuntu ozumekile, kwathi uma sebegoduka wavuka indlobane washaya walimaza kabi umufi emnqabela ukuthi agoduke.Uthe wazama naye ukulwa noDube kodwa wamehlula ngoba yena ungumuntu wesifazane.\"Esengaphezulu kwami uDube wangigwaza ngesikudrayva ekhanda ngabaleka. Ngezwa ngakusasa ukuthi uDube ugcine embulele uSbahle,'' echaza.Inkantolo ilalele nobufakazi bephoyisa elafika endaweni yesigameko, uSayitsheni Mjabulelwa Mbeko.Uthe wafika kunequlu labantu endaweni yesigameko. Ngaphakathi endlini wafica isidumbu sikamufi silele sibheke phezulu, eceleni kwaso kunedamu legazi. Emqaleni kwakunezimpawu zokuthi uke waklinywa.Uthe isidumbu sasinamanxeba okugwazwa ebusweni nasemzimbeni, amabele ehlezi obala, ubhodisi ukhushuliwe wabekwa ngenhla, efakwe indwangu emhlophe emlonyeni nemilenze kamufi ivuleke kakhulu.USenior State Advocate Khatija Essack umbuzile ukuthi ngokwakhe isidumbu sasinazo yini izinkomba zokuthi umufi uqale ngokunukubezwa. Uvumile wathi kukhomba lokho ngoba nesitho sangasese sasihlezi obala.Kuvelile enkantolo ukuthi uDube wayeshayela amatekisi asuka eFolweni eza eThekwini.Ubekwe amacala amathathu elokubulala, elokushaya ngenhloso yokulimaza nelokudlwengula awaphikile wonke.Esitatimendeni asenza uDube, uthe wadakwa kakhulu waphaphama ekuseni sekunesidumbu endlini yakhe.Icala liyaqhubeka."
    },
    {
        "content": "WAYEHLOSE ukuziphindiselela owesilisa ongummangalelwa wokuqala ecaleni labathathu abasolwa ngokubulala iphoyisa bekhala ngokuthi liyabaphazamisa etulweni lokuduna iloli lenyama lakwaChester.Esigamekwani esenzeka ngonyaka owedlule ngo-Okthoba 20, kusolakala ukuthi abesilisa abathathu balandela iloli lenyama lisuka kwaChester oseMbilo, baze balimisa phakathi nendlela behlisa umshayeli bamfaka ngemuva.Kwathi uma bemiswa yiphoyisa lomdabu waseNdiya, uWarrant Officer Errol George, balidubula amahlandla amaningi esifubeni laphelela endaweni yesigameko. Kuthiwa bathatha nesibhamu salo bahamba nangemoto yalo iPolo.Abamangalelwa kuleli cala ngoMnuz Mlungisi Phakamani Mpanza (37) waseMlaza, Mzomuhle Lawrence Gamede (34) waseMbilo, noSabelo Mncube (42) waseNanda.Izolo, iNkantolo eNkulu yaseThekwini, ilalele ubufakazi obebethulwa nguVuyokuhle Jamujamu owayeyingxenye yetulo kodwa owashintsha, wagcina ekhethe ukuba ufakazi woMbuso.UJamujamu utshele inkantolo ukuthi uMpanza nguyena ungqondongqondo wetulo lokudunwa kweloli lenyama.\"UMpanza nguyena owasihlanganisa sonke ukuba sibambe inkunzi iloli lenyama. Wayekade esebenza khona kwaChester  oseMbilo, waxoshwa. Kithina wathi lena yindlela afuna ukuziphindiselela ngayo,'' usho kanje.Uthe kwakungekho ezinhlelweni zabo ukubulala iphoyisa elabamisa endleleni. Kodwa uthe babona ukuthi yilona kuphele eselimi endleleni yabo yempumelelo.Uveze ukuthi ngesikhathi kusaphekwa itulo babevamise ukuhlanganyela emzini kaMpanza oseMlaza, okuyilapho athe babehlanganisa khona amaqhinga.Eqhubeka ethula ubufakazi, uthe kuyamxaka ukuthi kungani pho uMpanza esehhubhuza akabhejana esethi akamazi.''Ngiyambuka nje uMpanza eqamba amanga lapha enkantolo ethi akangazi, ungazi kahle futhi mina naye besingamathe nolimi,'' usho kanje.Lo fakazi kuthe esaphekwa ngemibuzo wezwakala esekhononda ngokuthi abamangalelwa abaphelele, kukhona abanye okumele ngabe nabo bakhona.\"Baphi oSpha benoKhaye? Nabo kumele ngabe bakhona lapha,'' usho kanje.IJaji uHarrison limbuyisele emgqeni lathi makaphendule imibuzo kamshushisi, uSenior Prosecutor T. Mbokazi, hhayi ukuthi kube uyena ophosa imibuzo enkantolo.Ngesikhathi ethula ubufakazi uJamujamu, uMpanza ubebonakala embuka emehlweni ejulile.Laba bamangalalelwa bagcwala amathafa kodwa kwathi amaphoyisa esebophe uJamujamu wase ewalekelela ukuthola umkhondo walaba abanye.Bakhalelwa ngamasongo kaSigonyela bafaka nesicelo sebheyili kodwa inkantolo yabachitha.Icala liyaqhubeka.Isolezwe lithole ukuthi iloli nemoto yephoyisa kwatholwa lishiywe ngasePinetown. Inyama yasisekhona elolini. "
    },
    {
        "content": "WAYEBHEKENE nenkinga yemali owesifazane owayengumsebenzi woMnyango wezaseKhaya obhekene noxhaxha lwamacala okudayisela abantu bokufika omazisi nama-passport.Lokhu kuvezwe nguMnuz Ben Dlamini ongummeli kammangalelwa, uNksz Judy Zuma (47), ovele eNkantolo yamaCala athinta iMali, eThekwini, ngoLwesihlanu.Bekulindeleke ukuthi agwetshwe kodwa iJaji Davis Gather, lacela ukuthi lokhu kwenzeke ngoLwesine, kuleli sonto.Lo wesifazane ubhekene namacala angu-1 159 awavuma wonke.Kuwona kubalwa awenkohlakalo, ukukhwabanisa, ukudayiswa komazisi nama-passport nokuphula umthetho olawula ukungena nokuphuma kwabantu bakwamanye amazwe. Kuvele ukuthi iyinye i-passport wayeyidayisa ngo-R4 000. Ibalelwa ngaphezu kuka-R770 000 imali ayenza edayisa ama-passport.Ungaphandle ngebheyili ka-R6 000.Lawa macala kuvele ukuthi wawenza ngesikhathi esasebenza emahhovisi aseRichards Bay. Wakhalelwa ngamasongo kaSigonyela ngo-2021.UDlamini unxuse inkantolo ukuba imshaye ngesigwebo esincane ummangalelwa ngenxa yokuthi akazange asichithe isikhathi sayo.Uqale ngokuvezela inkantolo umnyombo athe yiwona owaholela ekutheni uNkk Zuma agcine esengene ogibeni lokudayisa ama-passport.\"Wayebhekene nenkinga yokungabi nayo imali ekubeni kunguyena umuntu owondla umndeni wakhe. Yingakho kwathi uma kukhona abamyengela oPhathe kwaba lula ukuthi avume,'' kusho uDlamini echazela ijaji.Uthe ucela inkantolo imcabangele uNksz Zuma kunoma yisiphi isigwebo ezosikhipha.\"Kumele inkantolo ikubheke ukuthi lo muntu esikhuluma ngaye lapha akasisona isigebengu esiyingozi kodwa ngumuntu nje wesifazane owazithola engena ekulingweni,'' usho kanjena.Omunye wesifazane okuvela ukuthi wayengungqondongqondo esebenzisana noNksz Zuma, uNksz Zime Shange, usevele usezikhindini ngamacala afanayo.UMshushisi uSenior Advocate Abbey Lesholo uthe kungakuhle uma inkantolo ingamnikeza isigwebo esinesisindo uNksz Zuma.Uthe ngokwenza kanjalo inkantolo iyobe idwebe isithombe esicace bha nakwabanye abacabanga ukuthi benze okufanayo.Kunabanye besilisa ababili baseCongo okungoMajari Kahwere (25), noJohn Majani (44) abalahlwa ngamacala, okukholakala ukuthi babesebenzisana noNksz Zuma.UMorshed Alam (25) noSaiful Islam Sujon (43) baseBangladesh, nabo abalahla amacala. Bese kuba omunye wesilisa wakuleli, u-Oliver Whendle Huriiparsad, naye owalahlwa amacala. "
    },
    {
        "content": "UNGQONGQOSHE weMfundo eyisiSekelo uNksz Siviwe Gwarube,  useveze ukuthi wayengaziphuphi esesikhundleni esifuze lesi empilweni yakhe.UNksz Gwarube uthe wasizwa wuhlelo lwe-DA lokucija abaholi bangomuso alujoyina esafunda enyuvesi, olwamenza wazithemba.“Ngo-2009 ngalahla ivoti lami ngavotela iqembu engingeke ngilidalule. Ngangingeyena umuntu ogxile kwipolitiki ngesikhathi ngisafunda eRhodes, ngaze ngajoyina lolu hlelo lwe-DA.” Usho kanje ekhuluma ngohlelo lwe-DA lokucija intsha ezoba abaholi bangomuso.“Ngesikhathi ngijoyina lolu hlelo ngafunda lukhulu nabaholi abahlukene okumanje basezinhlakeni zokuhola iqembu, abanye basePhalamende. Ngibe sengigxila kwipolitiki ngagcina sengiyoba uSotswebhu waleli qembu ePhalamende.”Uthe manje unguNgqongqoshe weMfundo eyisiSekelo ngaphansi kukahulumeni wokubambisana kwamaqembu ahlukene.“Ngangingaphuphi nje empilweni yami ngiwungqongqoshe. Lolu hlelo lungisize kakhulu ngoba akukho lapho ngingeke ngijutshwe khona ngifike ngihluleke ukuzibamba ziqine,” kusho uNksz Gwarube. Unxuse intsha ukuthi ilujoyine lolu hlelo ngoba kumele kubunjwe isizwe esizovikela izwe laso.Leli qembu linxuse abafuna ukufaka izicelo zokuba yingxenye yalolu hlelo ukuthi bavakashele izinkundla zalo ukuze bazifake.Kudingeka intsha eneminyaka engu-18 kuya ku-35.Bacijwa ngamakhono okuba abaholi abaqotho kanti ukuqeqesha kwenziwa ongoti abasemikhakheni ehlukene.Ukufakwa kwezicelo zokuba yingxenye yohlelo kuvalwa ngo-Agasti 26, 2024. UNksz Gwarube ungomunye wongqongqoshe abasebancane kwiKhabhinethi kaCyril Ramaphosa lapho ephethe khona umnyango obalulekile.Umsebenzi awengamele uthe uza nezinselelo eziningi njengoba ebhekele izinkumbi zabafundi."
    },
    {
        "content": "OWESILISA waseNtshongweni, obhekene necala nokubulala indodana yakhe, kuvele ukuthi wayiklinya ngentambo yesikhindi ngoba ethi ulaya unina. Lokhu kuvezwe ngumphenyi wecala, uSergeant Vincent Zondi, obethula ubufakazi, eNkantolo yesiFunda yasePinetown.Bekuvele uMnuz Suyabonga Shezi (32) obhekene necala lokubulala indodana yakhe, uSifundo Sibisi (8), esigamekweni esenzeka ngoJanuwari 13, 2023.UShezi kuthiwa waya emqashweni owawuhlala indodana yakhe nonina wayo, wayicela ukuthi iye ezihlotsheni zakhe ngoba bayikhumbule.Kuvela ukuthi akayiyisanga ezihlotsheni kodwa wayithatha waya nayo ehlathini wayibulala.UZondi uveze ukuthi ingane yabulawa ngokuklinywa ngentambo yesikhindi eyayikade isifakile, yase imbozwa ngejakhethi emnyama okwavela ukuthi ngekayise.UShezi eseyibulele indodana yakhe, kuthiwa washayela unina ucingo emazisa ngokuthi useyibulele, wase emtshela nokuthi isidumbu uzositholaphi.\"Ngesikhathi siyithungatha ehlathini, uShezi wayedane eshaya ucingo eyalela unina kamufi ukuthi isidumbu uzosithola kuphi,’’ kuchaza umphenyi.Isidumbu satholwa yisihlobo sikaShezi esasikhona ngesikhathi kuthungathwa.Ngemuva kwalokho, uthi amaphoyisa aya KwaNdengezi lapho uShezi ayehlala khona.\"Asizange simfice kodwa waqala phansi washayela ucingo unina kamufi emtshela ukuthi angeke abuye uma kusakhona amaphoyisa egecekeni. Sangena emotweni senza sengathi siyahamba, nangempela weza uShezi. Yilapho esambamba khona,'' elandisa.Uveze ukuthi - esitatimendeni - uShezi wagonyuluka washo ukuthi uyibulele indodana ecikwa ukuthi unina useyajola.Umshushisi, uRowen Souls, uveze ukuthi banobufakazi bokuthi uShezi wagonyuluka kubantu abehlukene.\"Wagonyuluka ephoyiseni, kunina wengane, kugogo wakhe, kudadewabo kanina kamufi nasemndenini wakho,'' kusho umshushisi ebhekise kuShezi.Eziphendulela uShezi uthe: \"Angizele lokho ongitshela khona. Ngizele ukuthi inkantolo ingitshele ukuthi iyaningikeza ibheyili noma cha.''Isinqumo sokuthi uyayithola yini ibheyili uShezi, imantshi ithe izosikhipha kuleli sonto."
    },
    {
        "content": "OWESIFAZANE ovume icala lokusoconga umyeni wakhe uveze ukuthi uke wazama nokusoconga omunye wabaphenyi becala.UNkk Nongcebo Faith Ntombela uveze lokhu ngoLwesihlanu eNkantolo eNkulu yase-Scottburgh lapho ebegeqa khona amagula ngetulo lokusoconga umyeni wakhe owayesebenzela uMkhandlu weTheku, uCaptain Zwelakhe Ntombela.UNtombela wadutshulwa ngabantu abangaziwa wabe esephuthunyiswa esibhedlela, iSiphingo Medical Towers, okuyilapho okwafike kwamenela khona.UNkk Ntombela uwavume wonke amacala abekwe wona mayelana nokufa komyeni wakhe.Ube esevuma nokuthi uke wazama ukubulala umseshi wecala, uWarrant Officer Sibusiso Ntshangase, kodwa behluleka. Akabange esachaza ukuthi wazama kanjani ukumsoconga umseshi nokuthi kwavimbani.Kuzokhumbuleka ukuthi ngesikhathi kwenziwa isicelo sebheyili phambilini uNtshangase wanekela inkantolo lonke itulo likaNkk Ntombela lokubulala umyeni.Wayezama ukuvezela inkantolo izizathu zokuthi kungani kungamele ayithole ibheyili. Nguyena futhi uNtshangase owaveza okokuqala udaba lokujola kukaNkk Ntombela nenkabi, uKhulani Cele.Ngaleso sikhathi icala lalisaqhubeka eNkantolo yeMantshi yaseMlaza, uNkk Ntombela esaliphika. UNtshangase uthe akukho azimisele ukuthi angakuphawula ngokugonyuluka kukaNkk Ntombela ngokuthi wazama ukumsoconga."
    },
    {
        "content": "UZOBANJELWA ezindlini zesiShayamthetho eMgungundlovu, umcimbi wezinsuku ezimbili wokuvulwa kwesiShayamthetho, esivulwa yiSilo uMisuZulu kaZwelithini.Lo mcimbi othatha izinsuku ezimbili, ujwayele ukubanjelwa ngaphandle kwesiShayamthetho ngenxa yokuthi indawo incane.Kuqashwa amatende ngenxa yokuthi kusuke kunezimenywa ezehlukene ezisuke zihambele le micimbi.Ngosuku lokuqala sekufana nesiko ukuthi sivulwa yiSilo, bese ngosuku olulandelayo undunankulu wesifundazwe, athule inkulumo asuke eyibhekise kubantu basesifundazweni. Nakulokhu iSilo sivula isiShayamthetho namhlanje, bese kusasa uNdunankulu, uMnuz Thami Ntuli, athule umkhombandlela wezinto uhulumeni wesifundazwe ozogxila kuzona kule minyaka emihlanu ezayo, ngaphansi kukahulumeni wokubambisana kwamaqembu ahlukene.Okhulumela isiShayamthetho, uNksz Nomusa Phungula, uthe njalo uma kuwunyaka okubanjwe ngawo ukhetho lukazwelonke nolwezifundazwe, isiShayamthetho sivulwa kabili.Uthe umcimbi wokuvulwa kwesiShayamthetho okwesibili, ubanjelwa ezindlini zaso eMgungundlovu.Usho lokhu nje, ngoFebhuwari nonyaka, iMbube yathula inkulumo yokuvulwa kwesiShayamthetho. Kodwa ngenxa yokuthi kube nokhetho ngoMeyi nonyaka, kudingeka siphinde sivulwe kabusha ngaphansi kukahulumeni wehlandla lesikhombisa.UNksz Phungula uthe ayincane kakhulu indawo yezivakashi ezisuke zihambele isiShayamthetho.“Le ndawo ikwazi ukuhlala abantu abangu-120. Kuzoba nesidlo emva kokuvulwa kwesiShayamthetho,” kusho uNksz Phungula.Kuke kwakhalwa ngokuthi kungcono umcimbi wokuvulwa kwesiShayamthetho uhlanganiswe nowokuthulwa kwenkulumo kandunankulu ukuze kongiwe imali.Kulo nyaka okukhalise kakhulu ngokuthi iMbube yathula inkulumo engazange ithathe ngisho ihora, kwabe sekuhlakazekwa sekuyodliwa.Ngakusasa kwaphinde kwaba nomcimbi wenkulumo kandunankulu, nakhona kwaphinde kwayodliwa emva kwayo.Ababekhala babethi le mali ingasetshenziselwa ukuthuthukisa umphakathi wesifundazwe.NgoLwesine kuzoba nenkulumo mpikiswano esiShayamthetho ngenkulumo kaNtuli. "
    },
    {
        "content": "UHULUMENI waKwaZulu-Natal uyaseseka isenzo soMphathiswa wezokuThuthukiswa koMnotho, uMnuz Siboniso Duma, sokuyabula umbhobho kukhuluma undunankulu kaZulu, uMfu Thulasizwe Buthelezi.Undunankulu waKwaZulu-Natal, uNkk Nomusa Dube-Ncube, uthe uDuma wenza into efanele ngesikhathi ephuca uButhelezi, owayethula iSilo uMisuzulu kaZwelithini, umbhobho.Ukusho lokhu kwisithangami nabezindaba, ngoLwesithathu.UNkk Dube-Ncube uthe uDuma ubachazelile beyikhabhinethi lesifundazwe ukuthi wamphucelani uButhelezi umbhobho wokukhuluma ngesikhathi kunomcimbi wokukhumbula iSilo uDinuzulu kaCetshwayo.UNkk Dube-Ncube uthe incazelo kaDuma ibanelisile.“Siyameseka uDuma kulokhu akwenza. Ukube akawuthathanga umbhobho kwakuzothukwa abantu emcimbini kahulumeni.”UNkk Dube-Ncube uthe uDuma ubatshele ukuthi uzokuya koshweleza eSilweni.“Akezukuxolisela ukuphuca uButhelezi umbhobho, kodwa uzoxolisela ukuthi isigameko senzeka phambi kweSilo.”UNkk Dube-Ncube ugxeke labo abathi uDuma kufanele ahlawuliswe.Abadidiyeli bamabutho ibona abaphumele obala, bathi bafuna uDuma ahlawule ngokuthela ngechilo iSilo.UNkk Dube-Ncube uthe laba abasho lokhu baphuca iSilo igunya lokunquma ukuthi uDuma ufanelwe yini ukuhlawula.UNkk Dube-Ncube ugxeke uButhelezi, wamsola ngokuzama ukuphazamisa umcimbi wangoMgqibelo.Uthe uButhelezi wayevele eshilo ukuthi uzowuphazamisa umcimbi.“Wayesophe ukuthela iSilo nendlunkulu ngehlazo.”"
    },
    {
        "content": "UMENGAMELI wezimantshi KwaZulu-Natal, omisiwe emsebenzini, usolwa ngokuthumela uzakwabo owayeyimantshi isithombe somphambili wakhe, inkinga engalawuleki yokugembula eCasino, ukugwazisa ngemali nangesinene kwababegaqele izikhundla zokuba izimantshi.UMnuz Sibusiso Eric Nzimande usolwa nangokushaya ucingo  izikhawu ezingu-16 eshayela owayengumsolwa ecaleni elithinta ukuqashwa kwebhilidi okwakusolakala ukuthi kudayiswa kulona izingane.Lobu obunye bobufakazi obethulwe iphoyisa elingumphenyi uColonel Jason McGray eThekwini.UMcGray uveze nokuthi yayiza ngohologo iyindimbane imali eyayithunyelwa kuxhaxha lwama-akhawunti kaNzimande.Le mali uthe kwathi uma ephenya, enye kwavela ukuthi iqhamuka ebantwini iningi labo elafika lisanda kuqokwa ezikhundleni zokuba izimantshi okwesikhashana.UMcGray ubekade egeqa amagula esigcawini esiqondisa ubugwegwe uNzimande obhekene namacala angu-162.Leli phoyisa belikade leluswa ngemibuzo ugalagala lommeli omele iKhomishini yeziMantshi, eshushisa uNzimande, u-Advocate Sipokazi Poswa-LerotholiUMcGray uthe wayazi ukuthi uphenya mayelana nezinsolo zenkohlakalo ethinta izimantshi nabameli ngakho kwakungamele axhamazele enze amaphutha ophenyweni lwakhe.“Ummangali uNkk Gumede (Lindelwa, owayeyimantshi ebambile) encwadini ayenza efungelwe wathi kukhona lapho athunyelelwa khona umqhafazo uNzimande. Umqhafazo kwakuyisithombe esasiveza isitho sikaNzimande sangasese. Akanginikanga leso sithombe kunalokho wathi ucingo lwakhe lwafa, kwalahleka izinto eziningi ezazikulona,” kusho uMcGray.UNkk Gumede waqokelwa esikhundleni sokuba imantshi okwesikhashana ngo-2011.UMcGray uthe encwadini efungelwe kaNkk Gumede, wayephoqwa uNzimande ukuthi amkhokhele emsabisa ngokuthi uma engakhokhi noma engalali naye uzomxoshisa emsebenzini awutholelwa uyena.UMcGray uthe uNkk Gumede wagcina esekhokhele uNzimande uR140 000 eminyakeni emibili.“Lo mmangali waveza nezinsolo zokuthi uNzimande wamtshela ukuthi baningi asebenza nabo ayesezimbandakanye nabo ngokocansi. UNkk Gumede waveza nokuthi uNzimande unenkinga yemali ngenxa yokugembula kwakhe,”Umphenyi uthe imali yayithunyelwa kuNzimande ifakwa kuma-akhawunti akhe amaningi asemabhange ehlukene.Uthe wenza jphenyo olunzulu olubandakanya izingcingo eziqoshiwe, izitatimende zasemabhange nemininingwane  yamaCasino akhona kuleli efuna ukuthola kabanzi ngoNzimande.Ikhomishini isola uNzimande ngokugembula ngesikhathi somsebenzi.Isigcawu siyaqhubeka namuhla."
    },
    {
        "content": "INKANTOLO izwe ubufakazi obuthi kwasetshenziswa igama likaMphathiswa uSiboniso Duma ngesikhathi isiboshwa uKhulani Cele seshela size siqonywa uNkk Faith Nongcebo Ntombela. Lo wesifazane ubegonyuluka ngetulo alihlela nezinkabi lokusoconga umyeni wakhe owayeyiphoyisa loMkhandlu weTheku, uCaptain Zwelakhe Ntombela.UNkk Ntombela uveze lokhu eNkantolo eNkulu yaseScottburgh ngesikhathi evuma icala lokusoconga umyeni wakhe. Uthe ekuqaleni wayecabanga ukuthi uDuma owayemeshela ku-Facebook, emthembisa ukumzama ngamathenda eMnyangweni wezeMfundo.Umufi wahlaselwa esemzini wakhe okwa-S, eMlaza ngoMeyi 3, ngonyaka odlule, wadutshulwa wabulawa.Wadutshulwa ngabantu abangaziwa wabe esephuthunyiswa esibhedlela eSiphingo Medical Towers okuyilapho okwafike kwamenela khona.UNkk Ntombela uwavume wonke amacala abekwe wona mayelana nalesi sigameko. Uvume elokubulala, elokuhlela ukubulala, elokweba isibhamu sikamufi sohlobo lwe-CZ Model 70 semi-automatic Pistol, nelokunikizela ngolwazi olungamanga ephoyiseni elalithatha isitatimende.Enkantolo, ubekade ekhininda amaqiniso ngomlomo wommeli wakhe, uMnuz Ashwin Rughbeer.Uveze ukuthi konke kwaqala ngoMashi 22, 2023 ngesikhathi ekhasini lakhe lika-Facebook eyengwa uKhulani Cele owayeziveza ngokuthi unguMphathiswa uDuma. Uthe bagcina sebejola nalo wesilisa - khona kuFacebook.Uveze ukuthi njengoba yena enenkampani yokudla, i-CNgwatwa (Pty) Ltd, lo wesilisa wamthembisa ukuthi uzomlekelela ekutheni inkampani yakhe yokudla ithole ithenda lokusabalalisa ukudla ezikoleni zabaphila nokukhubazeka.Uthi base bekujwayele ukuxhumana nalo “mngani ku-Facebook” kwaze kwafika isikhathi lapho emcela khona ukuba amhambisele igilosa kubo KwaMaphumulo.Uthi ulukhumbula kahle lolo suku lwangomhla ka-20 Ephreli 2023.\"Yilapho engafike ngathola khona ukuthi lo muntu (uKhulani Cele) engikhuluma naye uyinkabi ebhadle ejele akusiyena uDuma,'' usho kanje.Uthi kodwa noma esezwile baqhubeka nokujola nale nkabi.\"Kwathi uma ngimtshela ukuthi ngingowesifazane oshadile, wangiphendula ngokuthi angikhululeke, lokho uzokulungisa. Ngaleso sikhathi ngangingaqondi ukuthi uhloseni,'' echaza esitatimendeni esihleliwe.Udalule ukuthi inkabi yaqhamuka nombono wokuthi umyeni wakhe abulawe kusetshenziswe ushevu kodwa lelo qhinga lagcina lingaphumelelanga. Akazange aveze esitatimendeni ukuthi kanjani.Ngemuva kwalokho uthe inkabi yamhlanganisa nowesilisa waKwaMaphumulo, uMnuz Sithembiso Khumalo, owathola ukuthi unguthishanhloko ngokomsebenzi.\"UKhumalo wafika kimina ehamba noMzo Ntombela okuyinkabi eyagcina idubule yabulala umyeni wami,'' echaza.Uthi uthishanhloko kusukela lapho naye ubebakhona kukhona konke obekwenzeka obekumayelana netulo lokusocongwa kukamufi.Uthi inkabi yaqhamuka isimazisa ukuthi sekuphothuliwe konke mayelana netulo lokusoconga umyeni wakhe.\"Yangitshela ukuthi mina ngizothatha isibhamu somyeni wami lapho esasihlala khona siyiswe kumuntu owayezodubula. Lokhu ngempela ngakwenza ngo-Ephreli 21, 2023,'' usho kanje.Uthe inkabi yamnikeza nomyalelo wokuthi anikezele ngemoto okuyiyona ezosetshenziswa ngosuku lokubulawa kukaNtombela.Uveze ukuthi nangempela lokho wakwenza. \"Ngiyavuma ukuthi ngasithatha isibhamu somyeni wami futhi yisona esasetshenziswa ukumbulala,'' usho kanje.Uvumile ukuthi uyena owathuma umufi ukuthi ayomthengela okuthile esitolo emyengela ophathe ukuze ezodutshulwa.\"Ingane yami yaze yafuna ukumphelezela ngayenqabela ngathi mayihlale phansi ingelule izinyawo,'' usho kanje.Inkabi okuyiyona eyadubula, uMzo, seyagwetshwa ngaleli cala njengoba yagonyuluka ngakho konke yase inikwa iminyaka engu-20 ibhadla ejele.IJaji uMahendra Chetty lithe icala lizobuyela enkantolo efanayo ngoSepthemba lapho okuzobe sekuzobhungwa ngesigwebo okufanele sitholwe ummangalelwa.Kulokhu uNkk Ntombela ubebonakala ebhocobele, kungekho ukumamatheka abejwayele ukubonakala ngakho ngesikhathi icala liseseNkantolo yeMantshi eMlaza.UMnuz Nkosinathi Ntombela, ongumfowabo kamufi, uthe bajabule ukuthi umakoti wabo eseze wathambisa inhliziyo walivuma icala.\"Yize phela engeke esabuya umfowethu ekufeni, kodwa kuhle ukuthi umenzi wokubi useze wavuma,'' usho kanje."
    },
    {
        "content": "UKUSABALALA kwenkulumo uNdunankulu kaZulu, uMfu Thulasizwe Buthelezi, ayezoyethula ephakamisa iSilo emcimbini wokukhunjulwa kweNgonyama uDinuzulu, kuveze obala ukuthi kungani owayephethe uhlelo uMnuz Siboniso Duma agxumisa okwenhlamvu wayabula umbhobho uButhelezi engakafiki engqikithini yephuzu lakhe.Enkulumweni eyayibhalwe phansi kaButhelezi kuvela ukuthi umsuka wendaba usekuphawuleni kukaNobhala we-ANC KwaZulu-Natal, uMnuz Bheki Mtolo, eqoqweni likaWhatsapp elibizwa ngokuthi Indonsa Yesizwe Think Tank. USolwazi Musa Xulu, ongumhlaziyi wezamasiko nokunguye owengamele leli gunundu, ukuqinisekisile ukuthi uMtolo wabiza iSilo uMisuzulu kaZwelithini ngeSilo sase-Ballito embhalweni awufaka kuleli qoqo.Esikhathini esiphambilini, ngesikhathi kuqala umsindo wombango weSihlalo eNdlunkulu, kuke kwaba khona ukungcofa obekubhekiswe kwiNdlulamithi abangayemukeli njengeNgonyama beyibizwa ngeSilo saseBallito, esikhundleni sokuthi esikaZulu.Nokho uXulu, onguMfundisi waseLuthela, uthe uMtolo wabuye wachaza ukuthi kungani ebiza Indlulamithi ngeSilo saseBallito.\"Wabuye wachaza ukuthi iBallito iKwaDukuza, lapho Ilembe lalibusa khona. Yiqiniso lelo,\" kusho uXulu.Inkulumo ebhalwe phansi iveza ukuthi uMfu Buthelezi wayehlose ukukhalaza ngalesi senzo sikaMtolo, kodwa kangafika ndawo ephucwa umbhobho wokukhuluma uDuma, onguSihlalo qwe-ANC KwaZulu-Natal.\"Kufanele senzenjani thina bantu beSilo uma uMtolo ethuka iSilo eqoqweni leNdonsa? Kuleli qoqo uMtolo waphinde wahlasela uNdunankulu kaZulu, wathi 'inabo osikhotheni i-IFP, usikhotheni we-IFP uThulasizwe Buthelezi’. Amabutho kufanele enze njani uma kuthukwa umkhuzi wawo?\" kusho inkulumo kaButhelezi eputshukile.UXulu uthe kujwayelekile ukuthi kube nemibono ehlukene kwiNdonsa athe igcwele izifundiswa, ababhishobhi, amakhosi, amalungu ePhalamende neziShayamthetho, abaholi bamaqembu ezombusazwe, abaNtwana basendlunkulu nabadidiyeli bamabutho.Uqhubeke ngokuthi uButhelezi naye wabhala kuyo iNdonsa ukuthi uzophendula inkulumo kaMtolo phambi kukaRamaphosa.“UDuma naye ukhona kwiNdonsa. Ngicabanga ukuthi wayazi ukuthi uButhelezi uyaphi njengoba ayeseqalile efunda amagama abantu athi bayizitha zeSilo,” kusho uXulu.Ebuzwa ukuthi ikhona yini indlela anayo ukulawula okubhalwa kule nkundla okungaba yizinto ezisusa udweshu, uXulu uthe yonke into ebhalwa eqoqweni iyingxenye yentando yeningi.Kubuzwa okhulumela i-ANC KwaZulu-Natal, uMnuz Mafika Mndebele, ngokubizwa kweMbube ngeSilo saseBallito, ume kwelokuthi uButhelezi wayehlose ukuxova umcimbi wangoMgqibelo.Imizamo yokuthola ukuphawula kukaMtolo ayizange iphumelele njengoba ucingo lwakhe belukhala lungabanjwa futhi akazange awuphendule umyalezo awuthunyelelwe.NgoLwesithathu uMtolo usincome njengobuqhawe isenzo sikaDuma sokuyabula umbhobho, wathi wakhombisa ubunsizwa ngokuvimba enkulu inhlekelele eyayizokwenzeka.Usole uButhelezi ngokusebenzisa isikhundla sakhe ukulwa izimpi zepolitiki, wathi lo mkhuba wawenza nasesigodlweni eMachobeni ngesikhathi kunoMkhosi wamaGanu.“Akwenzile eMachobeni uShenge, ubefuna ukukuphinda KwaCeza kanti akabhulanga, ikhona insizwa yakwaDuma, uMthombeni, uLwandle kaluwelwa luwelwa zinkonjane kuphela, insizwa engesabi nakusatshiswa. Wathi ngeke phambi kwami, yimi oshayela lolu hlelo, inhlekelele engenzeka lapha iyobuzwa kimi, wayivimba.”Kanjalo noNdunankulu waKwaZulu-Natal, uNkk Nomusa Dube-Ncube uthe uDuma wenza kahle ngokuphuca uButhelezi umbhobho.Uthe uDuma ubachazelile beyikhabhinethi lesifundazwe ukuthi wamphucelani uButhelezi umbhobho, wathi incazelo kaDuma ibanelisile.“Siyameseka uDuma kulokhu akwenza. Ukube akawuthathanga umbhobho kwakuzothukwa abantu emcimbini kahulumeni. UDuma usitshele ukuthi uzokuya koshweleza eSilweni,” kusho uNdunankulu Dube-Ncube.Amakhosi athe afuna ukuba nomhlangano nekhabhinethi yaKwaZulu-Natal kanti ake ahlangana esiShayamthetho esidala ngoLwesithathu.USihlalo wendlu yobuholi bomdabu KwaZulu-Natal, Inkosi Sifiso Shinga, uthe bafuna ukuthi uDuma aqale kubo ngaphambi kokuyoshweleza eSilweni.UShinga uthe uDuma wadelela iSilo ngokuphuca uButhelezi umbhobho kanti kuwumkhuba owaziwayo ukuthi iSilo sisukunyiswa undunankulu waso.Omele iSilo endlini yobuholi bomdabu, uMntwana uSimphiwe Zulu, uthe iSilo nendlunkulu bakhathazekile ngalesi simo kanti banethemba lokuthi lolu daba luzoxazululwa ngokushesha."
    },
    {
        "content": "WEHLILE umthwalo kwabanezikweletu njengoba iBhange loMbuso, i-South African Reserve Bank (Sarb), liyehlise ngo-25 basis points imali mboleko.Izolo umphathi we-Sarb, uMnuz Lesetja Kganyago, uthe amalungu athatha izinqumo ngemalimboleko avumelane ngokuthi yehle ngo-25 basis points (amaphuzu) isuka ku-8.25% ibe wu-8%. Imalimboleko yagcina ukwehla eminyakeni emithathu edlule, njengoba ibilokhu inyuka umlibe.Lokhu kusho ukuthi i-prime lending rate, okuyinzalo ekhokhiswa abantu uma beboleke imali emabhange isizoba wu-11.5%. Isuka ku-11.75%.USolwazi Bonke Dumisa oyisazi somnotho nezomthetho esizimele, uthe yizindaba ezinhle lezi ngoba vele bebelindele ukuthi izokwehla imali mboleko.“Besazi ukuthi imalimboleko izokwehla njengoba amandla emali ekhombise ukudlondlobala ngo-Agasti, aba wu-4.4%. Ebesingenaso isiqiniseko sakho wukuthi izokwehla ngo-25 basis points noma ngo-50 basis points. Kuvelile ukuthi namalungu athatha izinqumo ngemalimboleko abexoxa ngokuthi ayehliswe ngo-50 basis points kodwa agcina evumelene ngo-25 basis points,” kusho uDumisa.Uthe abakhokhela izindlu, izimoto nezinye izikweletu abangangenanga ohlelweni lokuthi zinganyuki uma kunyuka imalimboleko, bazojabula ngoba kunemali esizosala uma bekhokhela izikweletu zabo.“Le mali ngicela abantu bangayibhubhudli ezintweni ezingenasidingo. Kufanele bayibeke noma baqhubeke nokukhokha imali ethe xaxa ezikweletini zabo. Kubalulekile ukuthi songele izinsuku ezinzima ngoba ngesikhathi imalimboleko inyuka ngo-2021, baningi abantu abazithola sebeklinywa yizikweletu.”UNkk Annaline van der Poel wenkampani esiza abacwile ezikweletini, i-Debt Rescue, uthe akwanele ukwehliswa kwemalimboleko ngo-25 basis points ngoba abantu bavele bathwele kanzima ngenxa yokubiza kwempilo.Ubalule ukuthi ayikho into engabizi kusukela kugesi, ukudla, uphethroli nezinye izidingo zabantu nokuyikho okubenza bangene ezikweletini.Uthe uyathemba ukuthi ngoNovemba, iBhange loMbuso lizoyehlisa ngesikalo esibonakalayo imalimboleko.UKganyago uthe abantu bazobona ngoNovemba ukuthi imalimboleko yehla kangakanani kodwa wazwakalisa ukukhathazeka ngezimpi eziqhubeka emhlabeni okubalwa i-Israel nePalestine, eyeseRussia ne-Ukraine, athe ziba nomthelela ekuntengiseni amandla emali."
    },
    {
        "content": " YENZA umahluko imishanguzo emisha eyelapha isifo sofuba esingazweli emakhambini, iDrug-resistant-TB.Imishanguzo eyinhlanganisela yamakhambi iBedaqualline, iPretomanid, iLinezolid eyaziwa ngeBPaL, yelapha iziguli ezinaleli gciwane izinyanga eziyisithupha esikhundleni sezinyanga ezingu-18.  Iqale ukusetshenziswa kuleli ngoSepthemba nyakenye, ongoti bathi alukho uhlelo olwake lwasebenza njengayo.USolwazi Norbert Ndjeka, umqondisi wezihlelo zokwelapha iTB  kuleli, usho lokhu izolo, engqungqutheleni yesifo sofuba yakuleli, i8th SA TB Conference, eThekwini.Uthe njengamanje zingu-2000 iziguli ezidla imishanguzo, kuzo kusashone ezimbili kuphela.\"Asinazo iziguli ezingasabuyeli ezikhungweni zezempilo ngoba uhlelo lwenziwe ngendlela yokuthi iziguli nabasebenzi bezempil,  basebenzisane. Uma isiguli sinenkinga sazisa umsebenzi wezempilo inkinga isheshe isonjululwe. Ngemuva kwezinyanga eziyisithupha odla imishanguzo usuke eselapheke ngokuphelele. Imali yokukwelapha isiguli yehlile uma siqhathanisa nohlelo lwezinyanga ezingu-18 zaphambilini ngoba kule mishanguzo kukhishwe izinhlobo ezine zamaphilisi ebezisetshenziswa,  kwehla nesikhathi sokwelashwa,\" kuchaza uNdjeka.Ukusetshenziswa kwamakhambi kuyingxenye yokuhambisana nemigomo yakamuva ebekwe yinhlangano yezeMpilo eMhlabeni, iWorld Health Organisation (WHO).UDkt Karen Dupreez weNyuvesi iStellenbosch, uthe kungekudala bazokhipha imigomo emisha yokwelapha isifo sofuba ezinganeni, ebafaneni nasemantombazaneni asengena ebuntombini nabesifazane abakhulelwe, iNational Child, Adolescence, Martenal TB Working guidelines.Uthe imigomo emisha bayisungule ukuze balwe nokufa kwezingane kanye nabantu abasha bebulawa yilesi sifo.\"Zingu-27 000 izingane ezibulawa yiTB kuleli ngonyaka ngokombiko iGlobal TB Report ka-2022, ekhishwe nyakenye, okuyisibalo esikhulu kakhulu,\" kuchaza uDkt Du Preez.Uthe kunzima ukuhlonza iTB ezinganeni. Okunye okwenza ukuthi isibalo silokhu siphezulu ukuthi kuthathe isikhathi eside ukuthi iNingizimu Afrika, iqale ukulandela imigomo yeWHO. Wengeze ngokuthi ukwelashwa kweTB kuqalwa noma bungekho ubufakazi obubambekayo uma nje kusoleka ukuthi inayo. Wathi imigomo yakhishwa ngo-2015, kepha iNingizimu Afrika iqale nyakenye ukusebenzisa uhlelo.UDkt Enesto Jarmillo we-WHO, uthe uhlelo lokwelapha iTB kumele luhambisane nokuhlolwa kwesifo sikashukela, izifo ezidalwa wukubhema, iHIV nezinye izifo ezihamba phambili ngokubulala abantu, ukuze isiguli singathi sesiphothule ukwelashelwa esinye isifo."
    },
    {
        "content": "USIHLALO we-ANC KwaZulu-Natal, uMnuz Siboniso Duma, uthi kade kwasa abantu beyingcwaba iphila i-ANC, bethi izokwehlulwa okhethweni kodwa ibuye. Amaqembu amaningi asongela i-ANC KwaZulu-Natal, awayiniki lutho okhethweni.Izwe kumanje lilungiselela ukhetho lukazwelonke oluzoba ngoMeyi 29 nonyaka, kanti izingqapheli nabahlaziyi bathi i-ANC ingase ilahlekelwe amavoti iphume emandleni.UDuma onguMphathiswa wezokuThuthukiswa koMnotho nezokuVakasha esifundazweni, ube nengxoxo ekhethekile neSolezwe, echaza ngomkhankaso wokubuyisela i-ANC emandleni.UDuma okhethelwe kwesikaSihlalo kaKhongolose ngoJulayi 2022, ubehleli enethezekile kusofa ekhuluma ngokukhulu ukuzethemba echaza ngokuvuleleka. Uthe akusabethusi ukuthi abantu bathi i-ANC izokwehlulwa.“Akukho soka ladla kahle imbangi ikhala vele, uma uphethe uzolandelwa. I-DA kumanje ikhanda imibiko yocwaningo engekho emthethweni. Nangesikhathi uMengameli uMbeki (Thabo) ezonqoba egwaza ibhece, kwakuthiwa i-ANC izophuma emandleni. Asikhathazekile neze, kunalokho sibona i-ANC ikhula kakhulu,’’ kusho uDuma.I-ANC ngo-2019, yanqoba isifundazwe ngo-55.47% isuka ku-65.0%, yalandelwa yi-IFP eyakhombisa ukukhula yathola u-16.34 yaphikisa ngokusemthethweni. I-DA eyathola u-13.91% ngo-2019, yehla endaweni yesibili yokuba yiqembu eliphikisayo, yalala isithathu. Uthe izimbangi zabo zithembisa abantu izulu nomhlaba zithi zizobakhela izindlu kodwa zingakaze zakhe ngisho umjondolo. Uthe uyakuqonda ukuthi isifundazwe iKZN siyinyama ngezizathu ezehlukene.Uthe esokuqala; wukuthi inabantu abaningi futhi bangu-4.6 million ababhalisele ukuvota okhethweni oluzayo. Uthe futhi iKZN iyisifundazwe esicebile ngokomnotho yingakho kunesasasa kakhulu, iconselwa amathe.Uthe okubanika ithemba kakhulu wukuthi uMengameli uCyril Ramaphosa uke wakhankasa esifundazweni wemukelwa kahle, abantu bejabula. Uthe bakhona nabanye abaholi abasazofika bahlale cishe izinsuku eziyisikhombisa besebenza isifundazwe.Uthe bagabe ngomqulu wezethembiso zokhetho owethulwe yi-ANC, wathi yiwona okhombisa ukuthi basazimisele ngokusebenzela abantu bakuleli.I-ANC ibeke amaphuzu ayisithupha aphambili okuwudaba lwamathuba emisebenzi, inkinga yokwenyuka kwezindleko zokuphila, wukugxila kakhulu kubantu nezidingo zabo, wukuvikela intando yeningi nokugxilisa inkululeko bese kuba wukwakha i-Afrika nomhlaba ongcono.UDuma uthe nakuba bengene ihlandla likahulumeni wesifundazwe seliphakathi kodwa bakwazile ukuhlela kabusha uhulumeni basebenza kahle. Ukhale ngezinselelo ezifana nezikhukhula ezishaye kwezwela kodwa wathi bahlabela phambili.“Kuningi esikwenzile phezu kokuthi  kube khona izikhukhula, kwagadla iCovid-19 nezibhelu zangoJulayi 2021. Uma ubheka izethembiso zethu zokhetho, phezulu eqhulwini, amathuba omsebenzi. Uhulumeni siwuthumile yingakho ubona izinhlelo ezifana noSthesha Waya Waya,’’ kusho uDuma.Uthe bakhele phezu kwesisekelo esihle esiqalwe wondunankulu baphambilini abenze umsebenzi omuhle esifundazweni. UDuma uthe kufanele abantu bakuqonde ukuthi ezinye izinselelo zidalwa wukungahambi kahle kwesimo somnotho emhlabeni wonke.Uthe i-ANC ithathwe izwe livele linezinkinga zeminyaka kodwa yazama konke okusemandleni ukusebenzela abantu bakuleli. Uthe namanje banalo ithemba lokuthi abantu bazobumbana bavikele izwe labo kuqhutshekwe nombono kaMnuz Nelson Mandela."
    },
    {
        "content": "UMNYANGO wezeMfundo KwaZulu-Natal umemezele ukwelulwa kwezinkontileka zababhekele ezokuphepha nenhlanzeko ezikoleni.Ngokwesitatimande somnyango, abasebenzi abasiza ezikoleni zikahulumeni, izinkontileka zabo zokusebenza zizoqhubeka kuze kube uMashi ngonyaka ozayo.UMphathiswa walo Mnyango esifundazweni uNkk Mbali Frazer, uthe lokhu kwenzelwe ukuqinisekisa ukuthi abafundi bafundela ezindaweni ezihlanzekile neziphephile ezikoleni.“Ngenxa yokubaluleka komsebenzi abawenzayo, izinkontileka zababhekele ukuphepha ezikoleni nabahlanzayo zeluliwe kuze kube wuMashi 31 ngonyaka ozayo.“Okukhulu ngalokhu kwelulwa kwezinkontileka wukuthi abafundi bathola imfundo esezingeni, endaweni ehlanzekile nephephile,” usho kanje.Uthe lokhu kuzophinde kusize nabasebenzayo ukuthi baqhubeke nokuxosha ikati eziko.  Umnyango uphinde waveza ukuthi zonke izikole  sezizitholile izinsiza kufunda ezidingekayo, ebezisilele kuzo kunyakamali u-2023/2024.Phambilini kubekhona ungabazane mayelana nokulungela komnyango ukuqala ukufunda, njengoba bekubikwa izingqinamba ekudlulisweni kwemali yama- norms and standards ezikoleni ezinikezwe igunya lokuthi zizithengele zona izinsiza kufunda. “ Ukudluliswa kwale mali kuzoqinisekisa ukusebenza ngendlela ezikoleni zakulesi sifundazwe nokuthi abafundi bathola imfundo esezingeni elifanele.” kusho uNkk Frazer."
    },
    {
        "content": "ZIKHALE ngezinkinga ezehlukene iziboshwa zesifazane ejele laseWestville, izolo, ngesikhathi kuhambele uMphathiswa wezokuThuthukiswa koMphakathi KwaZulu-Natal, uNkk Nonhlanhla Khoza.UNkk Khoza ubehlele ukuyohlanganyela neziboshwa zesifazane ezalahlwa amacala okubulala abesilisa ezazithandana nabo.UPhumelele Zulu weseMelmoth, ukhale ngeminye yemithetho elawula ukuphathwa kweziboshwa kubalwa nezesifazane.“Aseneme ngezigwebo. Sithi siqala ukona singomama, sinikwe odilikajele.”Uqhube wathi babuye babe nenkinga uma befaka izicelo zoshwele sebedlulelwe amalungu emindeni abalulekile.“Uba nenkinga yokusayinelwa uma sekumele uphume, uphinde uhlale la, ungayi ndawo ngoba akekho umuntu ozokusayinela,” kusho uNkk Nompumelelo.Wenze umzekelo wokuthi zilukhuni izimo ezabehlela, zaholela ekutheni baboshwe.Echaza ngesakhe kafishane uthe: “Ufike ushaywe yindoda, ilethe intombi, uphume ekameleni lakho, kungene yona. Uphunyuke kubantu abebethunywe yindoda ukuthi bazobulala wena, uxoxe nabo, ubanike imali ethe xaxa, ashone (umyeni).“Ngazitshela ukuthi nami nginemali engcono kunale abanike yona. Wayefuna ukuganwa omunye umfazi, badle imali yami, kuhlupheke izingane zami.”Uthe bayazidinga izigccawu lapho kuzoxoxwa khona nabo, babuzwe izizathu ezaholela ekutheni babulale izinqandamathe.“Umsuka wakho ilezi zizathu ezisilethe la ngoba njengoba ngila, nami ngangiziphumuza. Kwakufuneka kufe bani?” kusho uNkk Nompumelelo, othe bacela uLamola (uNgqongqoshe wezobuLungiswa, ake alubuyezele olwabesifazane).Esinye isiboshwa, uDuduzile Mthethwa waseVryheid, sithe sasifundisa kwesinye sezikole endaweni. UDuduzile ukhale ngokuthi noma ngabe baziphethe kahle kangakanani ngaphakathi kodwa bahlale bechazwa njengabantu abayingozi.“Ngafika ngo-2013, ngafundisa ngisho no-matric imbala. Nami bengiqhubeka nokuqhubeza izifundo zami kodwa kuthe ngo-2019, sekufanele ngiyogqoka ijazi lami le-Honours, kwathiwa ngiyingozi, angikwazi ukuya,” kusho uNkk Mthethwa.Ubuze umbuzo wokuthi ngesikhathi efundisa ezinye iziboshwa usuke engesiyo ingozi?“Lokhu esakwenzayo kwakungafanele, kodwa uma usungaphakathi, isibuyile nengqondo, uthi uyazakha kabusha kodwa ugcine ufana nomuntu ongakaze enze lutho,” kusho uNkk Mthethwa.UNomshado Mdluli waseNorth West ukhale ngokungabibikho kwezingcingo ezenele ezisebenzayo ngaphakathi ejele.“Ukusuka eNorth West uza la, kuthatha amahora angu-12. Kunzima ukuthi umndeni wami ungazongibona lana. Ukuba nocingo olulodwa kuphela olusebenzayo kuyasikhathaza ngoba sethembele ezingcingweni ukuthi sixhumane nemindeni yethu nezingane zethu,” kusho uMdluli.Umphathi wamajele KwaZulu-Natal, uMnuz Mnikelwa Nxele, uthe ezinye zezinto eziphakanyiswe yiziboshwa njengenkinga yocingo bazozisukumela bona.UMphathiswa wezokuThuthukiswa koMphakathi KwaZulu-Natal, uNkk Khoza, uthe ngokuhambela kwabo isikhungo, bazonika ithemba lokuthi ngale kobumnyama kukhona ukukhanya.“Sike sifice umntwana ona-14 esibhedlela (ezobeletha), uma umbuza ukuthi okabani umntwana, kuvele kwehle izinyembezi. Uthole udaba lokuthi umntwana okababa omzalayo, okamalume, okamakhelwane, abantu abaseduze. Uma ufika kuleso simo esinjalo uwumama, kufanele wenzenjani? Uhleke? Ngeke. Yingakho sithi siyaziqonda izimo ezinibeke lana,” kusho uNkk Khoza.Wathembise ukuthi izikhalazo eziphakanyisiwe bazozisukumela."
    },
    {
        "content": "UMASIPALA weTheku usuqale uhlelo lokufaka ugesi wekhadi ezikoleni ezicwile ezikweletini zikagesi namanzi ezingaphansi kwawo. Lolu hlelo uthe ngalo kuhloswe ukusiza izikole ukuze zikwazi ukukhokhela izikweletu zazo ezinkulu,  zibe zinawo ugesi. Imeya yeTheku uMnuz Cyril Xaba , ithe lolu hlelo luqondene nezikole ezinezikweletu ezinkulu zikagesi kodwa nezingenazo izikweletu zingakwazi ukufaka izicelo.Uthe ezikoleni ezingu-1000 eziphakelwa umasipala ngogesi ezingu-66 sezifake izicelo zokuthi zifakelwe ugesi wekhadi.“Njengobuholi bedolobha sizibophezele ekwenzeni ngcono ukuqoqwa kwemali engenayo ukuze silethe izinsiza ezisezingeni. Ngakho kumele silekelele amakhasimende anezingqinamba kodwa azimisele ngokukhokhela izinsiza,” kusho uXaba.Uqhube wathi ukuze umasipala uthuthukise ukuqoqwa kwezikweletu zikagesi namanzi, wethule uhlelo lwamamitha aziwa ngama-smart metres.\"Njengamanje  angaphezu kuka-120 000 asefakiwe.  Ngokuhambisana nesu lokushintsha ugesi, kuzosatshalaliswa amanye amamitha ama-smart meters angu- 150 000 kule minyaka emihlanu ezayo,\" kuchaza uXaba."
    },
    {
        "content": "ZIKHISHWE ngendlakadla ezindlini zazo izitshudeni zaseThekwini TVET College, ophikweni uMbilo College ngoba kuthiwa asizikhokhelile isikhwama esixhasa izitshudeni, iNational Student Financial Aid Scheme (NSFAS).Izitshudeni okuthiwa zibalelwa ku-120, zithi zilale emgwaqweni zaqhuqhwa amakhaza zanethwa yimvula.Ngesikhathi zikhuluma neSolezwe zibalise ngobunzima ezizithole zibhekene nabo. Izitshudeni ezikhulume neSolezwe ziveze ukuthi zithole umyalezo kumaselula azo obuzazisa ngokuthi maziphume ezindlini ngoba iNSFAS ayizikhokhelile.Isolezwe liwubonile umyalezo othunyelelwe izitshudeni uzazisa ngokuthi aziphume eflethini ngoba azikhokheliwe.UNomasonto Khawula (23) ofunda kuleli kolishi, uthe bayitholile imiyalezo kodwa bangaphuma.Uthe kodwa ngoLwesibili bagcine sebekhishwa ngendluzula ngabantu abangaziwa.\"Ibuhlungu kakhulu le nto esehlele. Silale emgwaqweni saqhuqhwa ngamakhaza. Okubuhlungu kakhulu ukuthi sigcine sesinethwa nayimvula,'' usho kanje.Lezi zitshudeni ziveze ukuthi bese zihlale inyanga kuleli flethi. USlindile Ngcamu (22) naye ofunda kulesi sikhungo ubalise ngobuhlungu abadlule kubona.Uthe abasazi manje ukuthi bazothathani bahlanganise nani ukuze kulungiswe indaba yokuthi iNSFAS ikhokhele izindlu abahlala kuzona.\"Uyabona isiqala ukuba yinkinga enkulu ngempela le nto. Nangonyaka odlule sazithola sibhekana nale nkinga,'' usho kanje.Abanye Isolezwe elikhulume nabo, omunye ohlala eMgababa omunye ohlala ePort Shepstone bathe sebevele babuyela emakhaya bazolinda kuze kulungiswe lesi simo. Umnikazi waflethi uzanywe kaningi ngocingo wathunyelelwa nomyalezo, engaphenduli, ucingo lwakhe lwagcina lungasangeni. Okhulumela inhlangano iSouth African Technical Vocational Education and Training Students Association, uBongani Mgwali, uthe bayazi ngenkinga yalesi sikhungo.Uthe emasontweni amathathu edlule bayile beyoxisana nezitshudeni nabaphathi besikhungo ngoba bese bezwile ukuthi kukhona inkinga yokuthi kungenzeka zikhishwe eflethini.Uthe bawabonile ama-video akhombisa izitshudeni zilele emnyango. “Sithole ukuthi iNSFAS engayifakile imali esikhungweni sizophinda sizame ukuthi sithole isixazululo kule nkinga,’’ usho kanje.Kwenzeka lokhu nje esithangamini nabezindaba ebesisePitoli ngoMsombuluko obambe njengosihlalo ebhodini lalesi sikhwama, uSolwazi Lourens Van Staden uqinisekise ukuthi bona abukho ubudlelwano abanabo nabezindawo zokuhlala izitshudeni.Uveze nokuthi izinsolo zenkohlakalo nokugwazisa phakathi kwabanikazi bezindawo zokuhlala nabanikezwe umsebenzi wokugunyaza izindawo ezisezingeni lokuhlala izitshudeni sezifinyelele kubona.Ugcizelele ukuthi esikhathini esizayo bahlela ukuthi kungabibikho isitshudeni esihlomulayo esikhwameni seNSFAS esizohlala endaweni engagunyaziwe yisona.Ngeledlule, amalungu ekomiti loMnyango weMfundo ePhakeme anxuse uMnyango weMfundo ePhakeme ukuthi uphenye njengoba kunomdonsiswano phakathi kwezikhungo, iNSFAS nezitshudeni osekwenze kwaqubuka neziteleka ezidalwa nawukuthi  lesi sikhwama asikayikhokhi  nemihlomulo yezitshudeni. Isolezwe lizame kaningi ukuxhumana nabesikhungo kodwa kwaba nhlanga zimuka nomoya. Ucingo belukhala lungabanjwa kwaze kwashaya isikhathi sokushicilela."
    },
    {
        "content": "EHLILE amaphaphu kwabasebenzela inkampani yensimbi i-ArcelorMittal South Africa, emuva kokuzwa ukuthi ngeke isawavala amagatsha  okubalwa eliseNewcastle, KwaZulu-Natal, noluseVereeniging, eGauteng.Kuzokhumbuleka ukuthi ngonyaka odlule i-ArcelorMittal yayithe izovala uphiko olukhiqiza insimbi esetshenziswa ezimayini, ekwakhiweni kwamabhuloho, emizileni yezitimela nakwenye intuthuko edinga insimbi eqinile.Lolu hlelo beluzoholela ekutheni kudilizwe abasebenzi abangu-3 500INational Union of Metalworkers of South Africa (Numsa), ithe ehlile amaphaphu kubasebenzi abakade bezophelelwa wumsebenzi ukube uhlelo lokudiliza beluqhubeka.Ithe kudingeka uhulumeni athathe indawo yakhe alungise izikhalo zenkampani ukuze izohlala ivuliwe ngoba akufanele kube nemisebenzi ephelayo.Isikhulu esiphezulu sase-ArcelorMittal South Africa, uMnuz Kobus Verster, sithe okwenze ukuthi bangavali wukuthi bazimisele ngokunikeza ithuba izinhlelo zabo zokushintsha isimo ebhizinisi lensimbi.“Sizoqhubeka sisebenzisane namakhasimende ethu nezinye izinhlaka ezithintekayo ukuze sazi ukuthi ifemu yethu yensimbi isebenza kahle e-Afrika eseNingizimu,” kusho uVerster.Phambilini wathi akusikona ukuthi bafuna ukuphathwa ngendlela ehlukile kunaleyo okuphethwe ngayo ezinye izinkampani kodwa bafuna uhulumeni alungise izikhalo zemboni yensimbi ngoba bekungena insimbi yaphesheya eshibhile.Wathi izinkinga zikagesi, ukuphazamiseka kwamaguzu nokuma kwezinhlelo zokuthuthukiswa kwengqalasizinda zibashayile.UVerster uthe njengamanje kulokoza inhlansi yethemba ukuthi zizojika izinto emnothweni waseNingizimu Afrika, bese kudingeka insimbi eyakhiwe kuleli ezinhlelweni zengqalasizinda."
    },
    {
        "content": "UZOVELA phambi kweMantshi yaseWelkom owesifazane obone ithuba lokwenza imali ngosizi lomuntu obefuna umsebenzi.Kuthiwa uphiko loKlebe lubophe owesifazane oneminyaka engu-45 ngoLwesine mhla ka 8 Mashi esemsebenzini kuMasipala iMatjhabeng eFree State. Kuthiwa ngoFebhruwari nonyaka, uMasipala waseMatjhabeng ukhiphe imisebenzi yabazoqeqeshelwa ukuba ngamaphoyisa omgwaqo.“Intombazane eneminyaka engu-20 yayithokozile ithola ucingo oluqinisekisa ukuthi sitholakele isicelo sayo somsebenzi.Umgilwa uthe owayemshayele ucingo wamthembisa umsebenzi uma engakhokha u-R10 000.Lolu daba  lwabikelwa uphiko oluphenya amacala abucayi enkohlakalo okuyilona olwabopha umsolwa ngesikhathi eseyolanda imali yokugwazisa ngoLwesine ngo-8 ekuseni.“Ubecabanga ukuthi sekuyisikhathi sokulanda itshontsho lakhe kanti cha, uzothola abaphenyi becala bemlindile.”"
    },
    {
        "content": "UVELE phambi kwenkantolo yeMantshi yase-Dannhauser wakhishwa ngebheyili owesilisa osolwa ngokusenga ezimithiyo, ethi uyinkosi yaseSwatini.UMnuz Gcina Bethuel Nkosi ubezibiza ngenkosi uMenziwa wesi-11, esebenzisa amafulegi aseSwatini emibhalweni yize ezinze esifundeni eMajuba, KwaZulu-Natal.Ngokwesitatimende esikhishwe wuMnyango wezokuBusa nokuBambisana neziNdaba Zomdabu KwaZulu-Natal (Cogta), uMphathiswa uMfundisi Thulasizwe Buthelezi ukushayele izandla ukuboshwa kukaNkosi.\"Ungqongqoshe ukholelwa ukuthi ukuboshwa kukamsolwa kuthumela umyalezo ocacile nakwabanye abangaba amaqola ukuthi abomthetho ngeke bababekezelele abantu abazama ukukhohlisa imiphakathi bethi bangamakhosi bebe bengesiwo,\" kusho isitatimende.Sithe umphathiswa uncome amaphoyisa ngomsebenzi wawo wokuvikela aphinde aqikelele ukuthi umthetho uyalandelwa.\"Amaphoyisa enze umsebenzi oncomekayo ngokugcina umthetho nokuvikela isithunzi sezinhlaka zobuholi bomdabu. Lesi senzo siqinisekisa ukuzinikela kwabomthetho ukuvikela imiphakathi ezenzweni ezikhohlisayo,\" sisho kanje.Okhulumela amaphoyisa KwaZulu-Natal, uColonel Robert Netshiunda uthe uNkosi uboshwe ngoba wephule umthetho weSigaba 51 weKZN Traditional Leadership and Governance Act wango-2005."
    },
    {
        "content": "KUBOSHWE owesifazane waKwaLindizwe, KwaNongoma,  obonakala kwi-video, ezungeza ezinkundleni zokuxhumana, eshaya ngesihluku ingane yakhe (2).Umsolwa okuthiwa uboshwe ngempelasonto, ubevele eNkantolo yeMantshi kwaNongoma.Kwi-video okukholakala ukuthi iqoshwe othile obesendlini edlala ngaphezudlwana kweminithi, ubonakala ebhaxabula ingane ngesicathulo, abuye ayicindezele phansi sakuyincisha umoya. Kanti kukhona lapho eyishaya khona ngesipuni sokuphaka seplastiki.Akucaci ukuthi beyenzeni kodwa umsolwa uzwakala ethi: “Angithi uhlupha uMvelo wena? Angithi uyamhlupha?”Abasendlini abanye bezwakala bemkhuza kanti okukholakala ukuthi uyena oqophe i-video, ulokhu emxwayisa ngokuthi njengoba eqhubeka nokushaya ingane uyamqopha, uphethe ubufakazi.Lesi sihluku esinyantisayo sinyakazise ngisho ubuholi endaweni njengoba kuthiwa induna yesigodi iyalele ikhansela ukuthi libize umhlangano ukuthi kukhuzwe lesi sihlava.UMnuz Zithulele Dlamini oyikhansela endaweni, uthe nakuba bengakwazanga ukuthola ukuthi lesi sigameko senzeke kumuphi umuzi kodwa bakubone kuyijoka labo ukuthi basukume bakhuze umhlola zingaze zande izigameko ezifuze lesi.“Sihlanganile nenduna yendawo nayo ekuvezile ukuthi beyingazi ngalolu daba. Ngiyikhombisa i-video, ithuke yoma yathi angicishe ngingabe ngisaqhubeka ngenxa yesihluku esibonakala kuyo, savumelana ngokuthi kubizwe umhlangano ozokuba ngeSonto, ukuze sikhuze le nto eyihlazo ingaphinde yenzeke,” usho kanje.UMphathiswa wezokuThuthukiswa koMphakathi KwaZulu-Natal, uNkk Nonhlanhla Khoza, usigxekile lesi senzo.“Sifuna ukubona othintekayo ebhekana nesijeziso esimfanele ngokuhlukumeza ingane. Akusho lutho ukuthi uhlobene nengane, ziningi izindlela zokuyiqondisa kunalesi sihluku esibonakala kule video,” usho kanje.Uncome amaphoyisa ngokusukumela phezulu ukubopha umsolwa.Okhulumela amaphoyisa KwaZulu-Natal, uLieutenant Colonel Nqobile Gwala, uthe amaphoyisa ophiko olubhekelele uDlame lwaseMindenini, ukuVikelwa kweziNgane namaCala aphathelene noCansi, Olundi ayaphenya. Uqinisekise ukuthi umsolwa uvelile enkantolo."
    },
    {
        "content": "IPHETHE kabi ingxabano yezithandana isoka libulala intombi ngesibhakela eKlerksdorp, ngeSonto. Kuthiwa lezi zithandani bezinabangani bazo endlini yomngani eseBrakspruit, ngaphandle kwaseKlerksdorp, ngesikhathi kuqubuka ingxabano. “Imibiko esiyitholile ithi umgilwa wuyena ohlasele umsolwa kwaze kwaba wukuthi umsolwa uyaziphindiselela ngokumshaya ngezibhakela waze wawa umgilwa,” kusho  okhulumela amaphoyisa seNorth West.Kuthiwa umshiye lapho phansi umgilwa bahamba, kwaze kwabuya umnikazi wendawo wazama ukumvusa kodwa kwacaca ukuthi usethule.“Umnikazi wendawo utshele abangani bakhe nesoka likamgilwa kwabizwa i-ambulensi. Abezimo eziphuthumayo bafike baqinisekisa ukuthi intombi ishonile.”Liboshwe lapho isoka labekwa icala lokubulala. Kulindeleke ukuba livele eNkantolo yeMantshi eKlerksdorp, ngoLwesibili."
    },
    {
        "content": "USASHAQEKILE owesifazane waseDaveyton ohlaselwe wumfowabo efuna ifa likamfowabo omdala.Owesifazane oneminyaka engu-35 uthe ngomhla ka 20 kwephezulu wayesekhaya ngesikhathi umfowabo (42) engena egumbini lakhe lokulala ethi ufuna imali eyashiywa ngumfowabo omdala.Uthi wamphendula ngokuthi akahambe ayoyifuna lapho ayesebenza khona umfowabo.“Yilapho umsolwa akhipha khona isibhamu wamtshela ukuthi akayikhiphe imali, uthe umgilwa wazama ukubaleka kodwa umsolwa wamdonsa emshaya, kwathi uma evika, umsolwa waqhubeka nokumshaya,’ kusho amaphoyisa kaMasipala waseKurhuleni.Umgilwa wavula icala lokusabisa nokushaya emaphoyiseni aseBronberg. Umsolwa wabanjwa ngemuva kwezinsuku ezimbalwa lapho ehlala khona, kwatholakala nesibhamu esizohlolwa ngesikhathi kuqhubeka icala."
    },
    {
        "content": "BAZIPHONSE kunoxhaka abebecushelwe wona woKlebe abantu ababili okukhona kubona nongumsebenzi kaMasipala eMfuleni, eGauteng ababoshelwe icala lokuthatha ngodli imali emphakathini.Abasolwa ababili abaneminyaka engu-39 no-51 baboshwe ngoLwesibili.Kuthiwa bagqunywe ezitokisini kanti kulindeleke ukuthi bavele enkantolo maduze njengoba kusaqhubeka uphenyo.Okhulumela oKlebe, uColonel Katlego Mogale, uthe ithimba lamaphoyisa lisebenze ngokushesha eSharpville emuva kokuthola umbiko ngabantu abakhokhisa abanye imali.“Ithimba lamaphoyisa libe selihlela umhlangano obukade ugunyaziwe nabasolwa lapho kushintshanwe khona ngemali. Emuva nje kwalokho, bakhalelwe amasongo kaSigonyela abasolwa,” kusho uCol Mogale.Uthe abasolwa batholakale bephethe imali abadotshwe ngayo enye ebikade isemotweni yabo.Udalule ukuthi abasolwa kulindeleke ukuthi bavele okokuqala enkantolo maduzane.Kwenzeka lokhu nje kukhalwa nkalozonke ngabakhokhisa imali ngodli osomabhizinisi nabantu emiphakathini.Kunekhwelo lokuba iPhalamende lenze izichibiyelo emthethweni olawula i-extortion khona sizoqina isandla kwabagila le migilingwane.Amaphoyisa akhuthaza abantu ukuthi bawabikele ngalabo ababahlalise ngesinqe esisodwa bephula umthetho."
    },
    {
        "content": "KUBOSHWE owokufika eziNdlini zoMbuso ePitoli wabekwa icala lokukhwabanisa nelokuba kuleli ngokungemthetho.Kuthiwa umsolwa ugqunywe ezitokisini emuva kokuthi eboshwe ngoMsombuluko.Kubikwa ukuthi amaphoyisa athole ukuthi umsolwa uzame ukusebenzisa umazisi womuntu osewashona ukuze anikezwe imvume yokuthamela umcimbi wokugcotshwa kukamengameli.Okhulumela amaphoyisa kuzwelonke, uBrigadier Athlenda Mathe, uthe akuwathathanga isikhathi esingakanani amaphoyisa athola ukuthi umsolwa “uthatha amashansi.”Ïsigameko senzeke ngoMsombuluko lapho bekulandwa khona izimvume  zokuthamela lo mcimbi. Kutholakele ukuthi usebenzisa umazisi womuntu osewashona, wakhalelwa amasongo kaSigonyela,” kusho uBrig Mathe.Uthe ziqinisiwe ezokuphepha kulo mcimbi futhi amaphoyisa atshalwe zinkalo zonke. UBrig Mathe uthe amaphoyisa ngeke azibekezelele izigameko zokuphulwa komthetho nobugebengu.Kwesinye isigameko kuboshwe owokufika odabuka eLesotho oneminyaka engu-21 obhadanywe namadayimane angasikiwe eKleinsee, eNorthern Cape, ngoLwesibili.Okhulumela amaphoyisa kulesiya sifundazwe, uSergeant Timothy Sam, uthe ithimba lamaphoyisa belinesivimbamgwaqo, liqaphe ubugebengu ngaphansi kohlelo, i-Operation Vala Umgodi.Lapha uthi bebemisa izimoto bezisesha nokuyilapho umsolwa etholakale khona namadayimane.“Uhlulekile ukunikeza impendulo eqondile ukuthi uwathathe kuphi amadayimane nokuthi ziphi izincwadi ezimgunyaza ukuba seNingizimu Afrika. Ube esekhalelwa amasongo kaSigonyela, kulindeleke avele enkantolo maduze,” kusho uSam."
    },
    {
        "content": "KUBOSHWE owesilisa oneminyaka engu-51 ngecala lokushayela ebudlonyile nokushayela budedengu.Ngokwesitatimende samaphoyisa, imoto yomlisa ishayisane nemoto ebihamba owayengumengameli wezwe, uMnuz Jacob Zuma kanye nabavikeli bakhe.Akekho olimele esehlakalweni sengozi kanti abaqaphi bakaZuma baqinisekise ukuthi uyakhishwa emotweni waphuthunyiswa lapho ehlala khona.Okhulumela amaphoyisa kuzwelonke uBrigadier Athlenda Mathe, uthe ingozi yenzeke emgwaqweni uR66 ngoLwesine, ngabo-18:40 ebusuku.Umsolwa kulindeleke ukuthi avele ngoLwesibili eNkantolo yeMantshi yaseShowe."
    },
    {
        "content": "UMNYANGO wezeMfundo KwaZulu-Natal, uthi uyalusukumela udaba lwezikole ezicekeleke phansi, kugasela isiphepho kulesi sifundazwe ngesonto eledlule. Isiphepho sishiye amanye amalungu omphakathi esele dengwane kuphephuka imizi nezinye izikhungo zikahulumeni.Sishaye kwazwela kakhulu oThongathi njengoba iminingi imizi ecekeleke phansi kwakhona nabadlula emhlabeni.Okhulumela umnyango uMnuz Muzi Mahlambi, uthe bathole umbiko wezikole ezingu-20 ezicekeleke phansi ngenxa yalesi simo, kanti isikole esisoThongathi, i-Seatides Combined kuthiwa yisona esithinteke kakhulu kwezisabikwe ukuthi zicekeleke phansi ngesikhathi kwehla lo mshophi.“Siwumnyango sinqume ukususa izingane ezifunda kusuka ku-Grade 10 kuya ku-Grade 12 kulesi sikole, siziyise esikoleni i- Anton Lembede ukuze zikwazi ukuqhubeka nokubhala izivivinyo zazo,” usho kanje.Uthe umnyango uzodlulisela amagumbi esikhashana angomahamba nendlwana ezikoleni ezithintekile, kanti uveze ukuthi ngokwemibiko abasayitholile okwamanje, angu-56 amagumbi angomahamba nendlwana adingekayo.UMahlambi uqinisekise ukuthi umnyango uyaqhubeka nokubheka isimo, uxhumana namahhovisi awo ezingeni lezifunda ukuqoqa ulwazi ngomonakalo odwalwe yilesi siphepho.Bevile ku-8 000 abasale dengwane endaweni yasoThongathi, kanti kuthiwa ilinganiselwa ku-2 000 imizi ecekeleke phansi.Ngesikhathi iMeya yeTheku uMnuz Mxolisi Kaunda ehlangene nalo mphakathi ngoLwesihlanu ukudlulisela ezinye izinsiza kubagilwa balesi siphepho, uqinisekise ukuthi uMnyango wezokuHlaliswa kwaBantu uzokwenza isiqiniseko sokuthi abadlule emhlabeni ngenxa yale nhlekelele, bangcwatshwa ngesizotha.“Emva kokubheka isimo sikwazile ukususa imindeni ekhahlamezekile sayifaka ezindaweni eziphephile ezisafihle khona amakhanda, ngakho namhlanje siqinisekisa ukuthi sibahambisela izinto eziyizidingongqangi,” usho kanje.Uthe le nhlekelele iphazamise ugesi namanzi endaweni kodwa umasipala wenza isiqiniseko sokubuyisela isimo kwesejwayelekile.Lo masipala ngokubambisana noMnyango wezokuThuthukiswa koMphakathi esifundazweni, udlulisele izingubo zokwembatha ezingu- 1 700 neziponji abangu-1 300 kubagilwa."
    },
    {
        "content": "NKOSIKHONA CELEZINGU-35 000 izigebengu ezikhalelwe ngamaSongo kaSigonyela ngamacala abucayi kusukela ngo-Ephreli wangonyaka owedlule kuze kube yimanje.Lokhu kudalulwe nguKhomishana wamaPhoyisa KwaZulu Natal, uLieutenant General Nhlanhla Mkhwanazi.Ubebize isithangami sabezindaba izolo eThekwini, ekweneka kabanzi ngesimo samacala ehlukene nangezokuphepha esifundazweni.''Zingu-35 000 sezizonke izigebengu esizibophile kusukela ngonyaka owedlule kuze kube yimanje. Lokhu kungumsebenzi omuhle kakhulu obonakale wenziwa ngamaphoyisa,'' usho kanjena.Uveze ukuthi kulezi zigebengu kukhona ebeziboshelwa amacala okubulala, owokudlwengula, nawokweba. Wathi zilinganiselwa ku-11 000 izigebengu eziboshelwe amacala okubulala. Uthe amaphoyisa athole izibhamu ezingekho emthethweni ezilinganiselwa ku-953, nezinhlamvu ezingu-100.\"Ukutholakala kwezibhamu nezinhlamvu kusho ukusinda komphefumulo womuntu,'' usho kanjena uLt General Mkhwanazi.UMkhwanazi uqhube wathi zilinganiselwa ku-331 izigameko ezimayelana nokusocongwa kwabantu kwezepolitiki okubalwa amakhansela, izikhulu zomasipala abehlukene nabantu nje abazibandakanya nepolitiki emazingeni aphansi.Ukhuze izinhlaka ezibhekelele ubugebengu emiphakathini wathi mazingaphenduki zizenze amaphoyisa, kodwa okwabo ukusebenzisana namaphoyisa ukunqanda ubugebengu.Wathi amaphoyisa asehambe ibanga elide ekuphenyweni kwamacala athinta ukusocongwa kwabantu belaliswa uyaca.Ukhulume ngezigameko ezahlukene ebezenzeka ezingxenyeni ezahlukene zeKwaZulu Natal.Wenze isibonelo ngesigameko sokubulawa kwabangu- 11 okwenzeka eMgungundlovu, nyakenye. Wathi kukhona asebeboshiwe mayelana nesigameko.Mayelana nesigameko sokudutshulwa kwabangu-11 eZakheni, nonyaka nakhona uthe luyavuthwa uphenyo lwamaphoyisa.Wathi usegwetshiwe uZwelakhe Nene ngesigameko sokubulala amalungu omndeni wakhe okwakuyamelene nezinkinga zomndeni.Uthe ukwengezwa kwamaphoyisa angu-1500 ngaphambi kokhetho kulethe uzinzo esifundazweni. Wathi nakuba amanye esephindele kwezinye izifundazwe kodwa akhona amanye asasele.Uthe basembhidlangweni wokuqinisekisa ukuthi ubugebengu buyancipha kusona sonke isifundazwe. Uthe babhunge kabanzi ngalokho emhlanganweni omqoka ababe nawo noNgqongqoshe omusha wamaPhoyisa eNingizimu Afrika, uMnuz Senzo Mchunu."
    },
    {
        "content": "BANGAPHEZU kuka-150 abasolwa abadutshulwe babulawa amaphoyisa eNingizimu Afrika kusuka ngo-Ephreli 2023.Lokhu kuvezwe esithangamini nabezindaba ePitoli ngeSonto nguNgqongqoshe wamaPhoyisa, uMnuz Bheki Cele.Esikhathini esifanayo, angu-109 amaphoyisa adutshulwe abulawa. UCele uthe iningi lamaphoyisa libulawe lingekho emsebenzini uma kuqhathaniswa nangu-36 asocongwe enza umsebenzi wawo.UCele uthe sekuboshwe abasolwa abangu-83 ngamacala athinta ukubulawa kwamaphoyisa.“Ukufa komuntu noma ngabe ubani akumele kube yinto ejatshulelwayo. Kodwa ukujabula komphakathi emuva kokubulawa kweqembu lemigulukudu KwaZulu-Natal (eMariannhill) naseMpumalanga kukutshela into ethile,” kusho uCele.Ugcizelele ukuthi alikho iphoyisa okumele life liphethe isibhamu ngesandla.Ube esewakhuthaza ukuthi ahlale eqaphile, avikele imiphakathi nawo uqobo futhi asiqinise isandla uma elwa nobugebengu.Uphinde wakhipha izibalo ezithinta imikhankaso yamaphoyisa ekulweni nobugebengu nasekuzuzile.UCele uthe ingu-1 171 imikhankaso ehleliwe yamaphoyisa esezingeni eliphezulu ababe nayo. Kuyona kuboshwe abasolwa abangu-3 749.“Lapha kubalwa abasolwa abangu-173 ababoshelwe amacala okubulala, abangu-57 ngamacala okugwazisa nokuthumba. Abawu-768 baboshelwe ukutholakala nezibhamu ezingekho emthethweni, u-488 uboshelwe ukuphanga kwathi abangu-79 baboshelwa ukubamba imoto yemali,” kusho uCele.Uqhube wathi abasolwa abangu-1 510 nabangu-214 baboshelwe amacala ezidakamizwa nathinta ukuvukuza ezimayini okungekho emthethweni.Uveze nokuthi bevile ku-500 000 abantu ababoshiwe ngamacala ehlukene kusuka ngoMeyi 2023 kwethulwa i-Operation Shanela.Uthe bashaqe impahla yenani likaR6.2 million, bahlakaza izidleke ezingu-16 okukhiqizwa kuzona izidakamizwa zenani elinguR161 million. Uveze nokuthi emikhankasweni yoKlebe kushaqwe izidakamizwa ezingabiza uR506 million kwaboshwa abasolwa abangu-148.Ngempelasonto uCele ubesoThongathi, eThekwini emngcwabeni wephoyisa uSergeant Sibongiseni Khoza (37) odutshulwe wafa esemsebenzini eSundumbili.UKhoza ushiye emhlabeni abantwana ababili, oneminyaka engu-12 nomunye oneyisithupha. UCele usongele izigebengu wathi asikho esizogila imikhuba bese siyolala endlini sibhekise amadolo phezulu."
    },
    {
        "content": "UPHINDE wakhala ngaphansi loyo owayengumengameli, uJacob Zuma, emzamweni wakhe wokushenxisa umshushisi omkhulu ecaleni lakhe lenkohlakalo, u-Advocate Billy Downer.INkantolo eNkulu eMgungundlovu ichithe isicelo sesibili sikaZuma sokuba kushenxe uDowner ecaleni.UZuma usola uDowner ngokuchema, ukhala ngokuthi waputshuzela izintatheli imininingwane yecala kanye nethinta impilo yakhe.IJaji Nkosinathi Chili lithe uZuma wehlulekile ukuveza ukuthi amalungelo akhe azocindezeleka kanjani uma uDowner engashenxi ecaleni.Isicelo sokuqala sachithwa iJaji Piet Koen, owagcina eshenxa kuleli cala.Ummeli kaZuma, u-Advocate Dali Mpofu, uthe bazosiphonsela inselelo isinqumo sikaChili.“Amaphepha okuphonsela inselelo isinqumo senkantolo sizowaletha singakapheli isikhathi esibekelwe sona.”UDonwer uthe bafuna kuqale ngokushesha ukuqulwa kwecala.“Sekuneminyaka kubambezeleka ukuqulwa kwecala. Kufanele kuqale ngokushesha ukuqulwa kwecala.”Icala lizobuyela enkantolo ngenyanga ezayo."
    },
    {
        "content": "KUQINISEKISWE izitshudeni ezifunda ezikhungweni ezine ezikhishwe ohlwini lwezibhalisiwe ngaphansi koMnyango weMfundo ePhakeme nokuQeqesha ukuthi iziqu zazo zisemthethweni.Lokhu kushiwo nguDkt Blade Nzimande, ophethe lo mnyango obeqinisa idolo izitshudeni ezifunda ngaphansi kwezikhungo i-Educor.Ngeledlule uDkt Nzimande uthe ziyakhishwa ohlwini lwezikhungo ezibhalisiwe kuleli ngenxa yokwehluleka ukuhlangabezana neminye imibandela yomnyango efaka nokuletha imininingwane ethinta ukusebenza kwezimali.Isitatimende esikhishwe ngumnyango kaNzimande, siveze ukuthi iziqu zezitshudeni ezizithole kulezi zikhungom, zisemthethweni.Lezi zikhungo ezikhishwe ohlwini lwezibhalisiwe yiCity Varsity (Pty) Ltd, Damelin (Pty) Ltd, Icesa City Campus (Pty) Ltd neLyceum College (Pty) Ltd.“Siyazi ngomthelela lesi sinqumo esibe nawo sokukhipha lezi zikhungo ohlwini lwezibhalisiwe ikakhulu kulezo zitshudeni ezisaphothula iziqu kuzona. Njengoba sibhekele izikhungo ezizimele nezomphakathi, kuwumsebenzi wethu ukuqinisekisa ukuthi umthetho wezwe uyalandelwa.” Lesi sitatimende sithe nalabo abasalelwe wukuqedela iziqu zabo kulezi zikhungo, iziqu zabo zisezingeni.Lezi zikhungo uthe zihlalelwe yijoka lokuqinisekisa ukuthi izitshudeni ezisasele ziphothula iziqu zazo futhi zibhaliswe izivivinyo ngesikhathi esisele.Sithe umnyango usazimisele ukufaka isandla ukuze lezi zitshudeni zingaphenduki ondingasithebeni.“Uphiko olubhekele ukubhaliswa kwezikhungo ezizimele emnyangweni, lumatasa nezingcingo ezivela kwizitshudeni ezikhala ngokuthi akukho ukuxhumana okukhona okuvela ezikhungweni ezingaphansi kwe-Educor, mayelana nekusasa lazo. Sinxusa i-Educor ukuthi icacisele umphakathi ngokuzokwenzeka,” kusho isitatimende. Siveze nokuthi nakuba kunjalo kodwa sisamile isinqumo sokuthi kukhishwe lezi zikhungo ohlwini lwezibhalisiwe kuleli, kuze kube kulungiswa izinkinga ezibhekene nazo.Selokhu uNzimande ememezele ukukhishwa kwalezi zikhungo ohlwini lwezibhalisiwe kuleli, kunokukhathazeka kulabo abebefunda kuzona.Umnyango uxwayise ezinye izikhungo ezizimele ukuthi ngeke unanaze ukuzikhipha ohlwini lwezibhalisiwe uma zephula imigomo.“Sifisa ukuxwayisa nalabo abahlela ukuvula izikhungo ezingombombayi ukuthi sizozivala, umthetho wezemfundo uthi kumele zonke izikhungo zbhaliswe ukuze kuvikeleke isithunzi sezemdundo. Sisebenza namaphoyisa ukuzivala uma sesizazi,” kusho isitatimende. "
    },
    {
        "content": "ZISHE zangqongqa izisebenzi ezintathu zikhiyelwe umqashi ebhilidini okwakhiwa kulo ifenisha eMissionlands eVerulam ngoMgqibelo.Okhulumela iReaction Unit South Africa (Rusa), uMnuz Prem Balram uthe zintathu izinsalela ezitholwe kule ndawo ngabezimo eziphuthumayo.Uthe imindeni nabangani babalisa abane abangakwazanga ukubuyela emakhaya izolo ekuseni bafike qathatha kule ndawo bezobabheka.Uveze ukuthi ithimba lakwaRusa lithole ucingo emva kokuthi abebebheka, belunguze ngewindi lebhilidi ebelisha, baqaphela ukuthi kunezinsalela zesidumbu somuntu.“Kuthe uma befika endaweni yesigameko, bebheka, bathola ukuthi ngempela isidumbu somuntu. Izicishamlilo zikaMasipala weTheku nazo zifikile, zathola ezinye izidumbu ezimbili,” kusho uBalramUthe isidumbu esisodwa asikahlozwa.Ngokwezihlobo zabashonile, bayisishiyagalolunye abokufika baseMalawi abebesebenza ebusuku kule ndawo eyakha ifenisha ngesikhathi kuqala umlilo.Kuthiwa uqale ngabo-11.30 ebusuku.“Zonke izintuba zokuphuma kuthiwa bezikhiywe umqashi ngesikhathi beqala ukusebenza. Lokhu kushiwo izisebenzi ezisinde kulo mlilo,” kusho yena.Uqhube wathi zinhlanu izisebenzi ezigxumele ngaphandle, zisuka phezulu, zibalekela umlilo. Uthe zisale nemihuzuko.“Abezicishamlilo basathungatha umgilwa wesine,” kusho uBalram.Nakuba uBalram ethe zitholiwe izidumbu ezintathu, okhulumela amaphoyisa KwaZulu-Natal uLieutenant Colonel Nqobile Gwala, uthe izisebenzi ezine azikatholakali. Uthe ibhilidi lishe laphela nya.Uthe uphiko lwamaphoyisa lwabatakuli nezinye izinhlaka bahlole isimo, babona ukuthi akuphephile ukuthi kungenwe ebhilidini, kubhekwe abagilwa.“Abemindeni yabagilwa batsheliwe ngalesi simo. Kuvulwe idokodo ngokufa kwabantu esiteshini samaphoyisa eVerulam. "
    },
    {
        "content": "ZIVULWE ngaphandle kwezihibe izikole KwaZulu-Natal emva kwamaholidi asebusika.Lokhu kuvezwe nguMphathiswa wezeMfundo kulesi sifundazwe, uMnuz Sipho Hlomuka, ngesikhathi ehambele isikole samabanga aphakeme, i- Seatides Combined, oThongathi esacekelwa phansi yisiphepho ngenyanga edlule.“Ngijabule ukuthi ukufunda kuqale ngaphandle kwezihibe osukwini lokuqala lwekota yesithathu yonyaka wokufunda kusona sonke isifundazwe,” usho kanje.Ekhuluma nabafundi bakulesi sikole, ugcizelele ukuthi umnyango uyabeseka futhi uzoqinisekisa ukuthi bathola imiphumela emihle ekupheleni konyaka.Lesi siphepho sigasele ngesikhathi kubhalwa izivivinyo zaphakathi nonyaka okuholele ekutheni ziphazamiseke. Abafundi abenza u-grade 12 kusona kuphoqe ukuthi bayiswe e-Anton Lembede MTS Academy ukuze bangaphazamiseki ezifundweni zabo.Lesi sikole singesinye sezikole ezacekelwa phansi yisiphepho esashaya kwazwela oThongathi, sashiya nabantu bengenawo amakhaya.Zevile ku-10 izikole esifundazweni ezicekelwe phansi yilesi siphepho sangenyanga edlule esidlule nemiphefumulo yabangu-11, abayisikhombisa kubona bavela oThongathi kanti abane abaseNquthu, eShowe nakwaHlabisa.Umnyango uqinisekise ukuthi usuwafakile amagumbi angomahamba nendlwana esikoleni i-Seatides Combined yize ungaphumelanga obala ngohlelo lokufakwa kwalawa magumbi kwezinye izikole ezacekeleka phansi ngenxa yesimo esifanayo."
    },
    {
        "content": "ZIHLULEKILE ezinye izikhungo zokuvota ukuthi zivule ngesikhathi Zibalelwa ngaphezu kweziwu-20 izikhungo zaKwaZulu-Natal, ezivule sesidlulile isikhathi.Lokhu kudalulwe nguMnuz Masego Sheburi, iphini lesikhulu esiphezulu seKhomishini yezoKhetho, ngesikhathi ekhuluma nabezindaba ngokuthi luqale kanjani usuku lokuvota.USheburi uthe e-Eastern Cape, zinhlanu izikhungo zokuvota eziphuzile ukuvulwa ngenxa yemibhikisho yomphakathi.“EThekwini zingu-20 izikhungo eziphuzile ukuvulwa ngenxa yemibhikisho yomphakathi. Kube nokubambezeleka kwezinye izikhungo ngenxa yokuthi amaphoyisa abengekho ukuphelezela abasebenzi bekhomishini ukuhambisa izinsiza zokuvota.”Ubale izindawo ezehlukene okubalwa eThekwini, uThukela, Mtubatuba, Ugu, uMbumbe naseBuhlebezwe lapho bekulindeke ukuthi amaphoyisa aphelezele abasebenzi.“Isikhungo esigcine ukuvulwa isikole iLenkasi Secondary, eMuziwabantu esivulwe ngo-10 ekuseni ngoba sekungenelele imeya. Izikhungo ezimbili eNewcastle, zivulwe emuva kwehora kanti bezivalwe abanye babaholi bamaqembu ezombusazwe. EShowe kube esifanayo ngenxa yokuthi  i-Area Manager ivinjwe ngabamaqembu ezepolitiki ngakho akangakwazi ukungena lapho kugcinwa khona izinsiza. Kudingeke ukuthi kubizwe amaphoyisa ukuzolungisa isimo.”USheburi ubalule ukuthi ukungasebenzi kwemishini yokubheka abazovota akumele kuphazamise ukhetho. Ugcizelele ukuthi bonke okuzoshaya isikhathi sokuvala ngo-9 ebusuku, bazovotiswa uma kuvalwe beme kulayini.Usihlalo wekhomishini uMnuz Mosotho Moepya, unxuse abaholi bamaqembu ukuthi kungabi ibona abaphazamisa ukhetho."
    },
    {
        "content": "KUQUBUKE imvunge ngesenzo soMnyango weMfundo ePhakeme, sokubuyisela emuva uR580 million kuMgcinimafa ngoba ungasebenzanga. Imvunge iqutshulwa wukuthi iningi likholwa wukuthi le mali ngabe yenze izinto eziningi okuhlale kukhalwa ngazo ezikhungweni zemfundo ephakeme, okungamanyuvesi namakolishi amakhono ama-TVET.Okukhalisa kakhulu izinhlangano zezitshudeni wukuthi imali ibingasetshenziselwa ukwesula izikweletu zezitshudeni, ukuxhasa izitshudeni ezidonsa kanzima nokwenza ezinye izinto ezibalulekile. Umfelandawonye wezinyunyana zabasebenzi iSouth African Federation of Trade Unions (SAFTU), udumele ngesenzo somnyango uthi le mali ibingasiza enkingeni yengqalasizinda ezikhungweni zemfundo.I-Saftu ithe imali ibingasiza izitshudeni ezingu-476 ezincishwe uxhaso kulo nyaka wezimali yisikhwama iNSFAS.“Minyaka yonke kuhlale kunesililo, izitshudeni zikhala ngoxhaso ekubeni umnyango ubuyisela emuva imali. Le mali ibingenza izinto eziningi okubalwa nokuphucula ingqalasizinda ezikhungweni zemfundo ephakeme, ukuthenga izinsiza kufundisa ezifana namakhompyutha angasebenzi ezikhungweni,” kusho iSaftu.Umengameli weSasco uMnuz Vezinhlanhla Simelane, ugxeke umnyango ngokubuyisela emuva imali engabe isize izitshudeni.Uthe kunezitshudeni ezingaxhasiwe yiNSFAS ezisalinde isinqumo salesi sikhwama ngokuthi ziyaluthola uxhaso.“Kuhlale kuthiwa imali ayenele yokuxhasa izitshudeni kodwa kubuyiselwa emuva imali. Inkulu kakhulu le mali ukuthi ingabuyiselwa emuva imali engaka,” kusho uSimelane.Ugxeke obengungqongqoshe womnyango uDkt Blade Nzimande, ngokubuyiselwa emuva kwemali.“Sethemba ukuthi ubuholi obukhona buzoyibhekisisa le nkinga. Kumele le mali ibuyiselwe emnyangweni ukuze izosiza izitshudeni ezidonsa kanzima.” Ibamba likanobhala jikelele wenhlangano i-The Economic Freedom Fighters Students’ Command (EFFSC) uMnuz Khanya Bungane, ligxeke umnyango ngalesi senzo lathi imali kumele ibuyiswe ukuzokweseka izitshudeni ezidonsa kanzima.UBungane uthe uhulumeni we-ANC uhlulekile ukuthuthukisa abantu abasha nezwe ngoba akukwazi ukuthi imali engaka ingabuyiselwa emuva.“Izitshudeni zishoda ngendawo yokuhlala ezikhungweni zemfundo. Izinsiza ziyashoda, liphezulu izinga labalaxaza izifundo bengaqedanga. Sidumele ngokuthi kunemali engaka ebuyiselwa emuva phezu kwezingqinamba ezingaka emfundweni ephakeme.”UMnuz Lucian Kearns, ibamba lomphathi wezimali emnyangweni, uthe le mali ebuyiselwe emuva eyeminyaka emibili yezimali.Uveze ukuthi ingu-R462 million imali eyabuyela emuva okwakungeyonyaka wezimali u-2022/2023, noR117 million wangonyaka wezimali u-2023/2024, kanti uma isihlanganisiwe ibalelwa kuR580 million. “Le mali kwakumele isebenze ukuvala izikhala ezikhona ezikhungweni zemfundo ephakeme. Imali ethinta ezinye izidingo ezibalulekile njengokuxhaswa kwezitshudeni yasebenza cishe yonke,” kuchaza uKearns ekhuluma nesiteshi sethelevishini i-ENCA, izolo ekuseni.Uthe uma befake isicelo sokwabelwa imali basuke behlele ukuyisebenzisa yonke kodwa kuke kubekhona izingqinamba ezenza ukuthi izifiso zingafezeki."
    },
    {
        "content": "INHLANGANO ebhekelele ukuphepha komphakathi, i-Institute for Security Studies, ithi ikhathazekile ngezigameko zokuqothwa kwabasolwa ezigamekweni ezahlukene okubukeka kudla lubi kulezi zinsuku, okushayelwa ihlombe ngabantu abaningi.Esigamekweni sakamuva esenzeke ngesonto eledlule eDesai, eMariannhill  amaphoyisa aqothe abasolwa abayisishiyagalolunye abaneminyaka ephakathi kuka-18 no- 23, kanti lokhu kushiye amalungu omphakathi enconcoza njengoba kuthiwa abewuhlalise lubhojozi.UMnuz Gareth Newham oyiNhloko oPhikweni lweZobulungiswa kanye Nokunqandwa koDlame kule nhlangano ephendula imibuzo yeSolezwe, uthe nakuba amaphoyisa enelungelo lokudubula uma ebhekene nobungozi, kodwa izigameko zakamuva zokuqothwa kwabasolwa ngamaphoyisa, zishayisa amakhala.“Lokhu kuveza ukuthi amaphoyisa awanabo ubuhlakani obudingekayo noma amaqhinga ahlelwe kahle okubopha abasolwa abasuke bendawonye.“Uma bengabopha izigebengu, kungasiza ekubeni nolwazi ngazo nobunye ubugebengu ezibenzayo.“Lokhu kungaqinisekisa ukuthi ubulungiswa buyenziwa kubagilwa, nokuthi okwawo ukuqinisekisa ukuthi umthetho uyalandelwa,” usho kanje.Ephawula ngesigameko saseMariannhill, uthe ngokwezibhamu okuthiwa zatholwa endaweni yesigameko (amaphoyisa aqinisekisa ukuthi zine), kuyakhombisa ukuthi iningi labasolwa ababulewe belingahlomile. Uveze ukuthi ukudubulana phakathi kwamaphoyisa nezigebengu, kuphinde kube yingozi kakhulu kubantu abasuke bezimele nje bengahlangene nokuqhubekayo.“Uma amaphoyisa engazobonakala njengabantu abamele ukulandelwa komthetho kodwa ababulali, kuzokwenza umsebenzi wawo ubeyingozi kakhulu njengoba izigebengu zizowadubula uma ziwabona noma  ziwahlasele,” usho kanje.Unxuse iziphathimandla emaphoyiseni ukuthi zithathe izinyathelo ukuqonda ukuthi kungani amaphoyisa aqeqeshwe ngezinga eliphezulu kangaka engabophi uma ebhekene nezigebengu, kodwa kube nokudubulana okuholela ekufeni kwabantu abasuke bengahlomile.Emngcwabeni wephoyisa elidutshulwe lisemsebenzini uSergeant Sibongiseni Khoza obusoThongathi ngoMgqibelo, uNgqongqoshe wamaPhoyisa kuleli uMnuz Bheki Cele ugcizelele ukuthi amaphoyisa awadubule uma ebhekene nezigebengu ezidubula zibhekise kuwo uma enza umsebenzi wawo.Kwenzeka lokhu nje, amaphoyisa abesanda kucoboshisa abasolwa ngokuba yizinkabi, abathathu esigamekweni esenzeke eShowe ngeledlule.Kanti ngoFebhuwari, amaphoyisa adubule abasolwa  abayisithupha okuthiwa badubula kuqala, esigamekweni esenzeke eNanda.Okhulumela amaphoyisa KwaZulu-Natal uColonel Robert Netshiunda uthe bangu- 9 522 abasolwa asebeboshwe ngamaphoyisa esifundazweni, ngamacala ahlukene kule nyanga nje kuphela. Uveze ukuthi zingu-258 izibhamu ezingekho emthethweni eziqoqiwe nezinhlamvu ezingu- 3000."
    },
    {
        "content": "ZIMISWE zaphinde zayalelwa ukuthi zingasondeli emagcekeni enyuvesi iMangosuthu University of Technology (MUT), izikhulu ezimbili kulesi sikhungo kuze kuphothulwe uphenyo. Lokhu kumenyezelwe ngumlawuli wesikhashana walesi sikhungo uSolwazi Lourens van Staden, othumele incwadi kwizitshudeni nakubasebenzi balesi sikhungo.Kule ncwadi ekwi-website yalesi sikhungo nasezinkundleni zokuxhumana, iveza ukuthi kumiswe ibamba lomphathi wale nyuvesi nebamba lemenenja ehhovisi lomphathi wenyuvesi.Uthe laba bamiswe kuze kuphothulwe uphenyo.“Isinqumo sokumisa laba silandela izinsolo ezisanda kuvela ezingalimaza isithunzi senyuvesi. Kubalulekile ukuthi lezi zinsolo ziphenywe ukuze sivikelwe isithunzi sesikhungo kuphinde kube nokuvuleleka kohlelo lokuthi abantu baziphendulele.”Lezi zikhulu ziyalelwe ukuthi zingathinti lutho oluthinta umsebenzi wazo. Azivunyelwe ukuthi zisondele emagcekeni alesi sikhungo noma baxhumane nabasebenzi nezitshudeni.“Abavumelekile nokuthi baxhumane nezinhlaka ezehlukene kulesi sikhungo ngezinto ezithinta inyuvesi,” kusho uVan Staden.Uthe lesi sinqumo sithathwe ukuze kungabikhona abazokhala ngokuchema ngohlelo lokuphenya.Udalule ukuthi bangakwazi ukuxhumana nalezi zinhlaka uma begunyazwe nguVan Staden, noma nanoma ngubani amjubile.“Ukumiswa kwabo akusho ukuthi banecala kodwa wuhlelo lokuqinisekisa ukuthi uphenyo luqhubeka ngaphandle kokuphazamiseka.“Ngifuna ukuqinisekisa zonke izinhlaka zasenyuvesi ukuthi sizimisele ukubeka phambili isithunzi senyuvesi,” esho. Unxuse ukuthi kubanjiswane ngalesi sikhathi kusaqhubeka uphenyo. Umemezele ukuthi uSolwazi Nokuthula Sibiya, uzoba yibamba lomphathi walesi sikhungo.Uthe usewuqalile umsebenzi wakhe kanti uzobamba kuze kwenziwe isimemezelo.“Unamava ezintweni ezithinta imfundo ephakeme kanjalo nezokuphatha. Ngiyamethemba ukuthi uzokwazi ukuhlinzeka ngobuholi obusezingeni ngalesi sikhathi,” kugcizelela uVan Staden. Unxuse zonke izinhlaka ukuthi zimeseke ngalesi sikhathi ukuze kuqhubeke kube nozinzo kule nyuvesi.Iyinsakavukela eyezinkinga kule nyuvesi njengoba uNgqongqoshe weMfundo ePhakeme uDkt Blade Nzimande, ehlale ekhala ngokuthi njalo kudingeka ayifake ngaphansi kwesandla somlawuli.UNzimande wathi ukhathazekile ngokuthi sekube namahlandla amaningi le nyuvesi eyifaka ngaphansi komlawuli ukuze kulungiswe izinkinga ezisuke zibhekene nokuphathwa kwayo kanjalo nezinye.URegistrar eMUT uDkt Phumzile Masala, uthe ngeke baphawule ngalo myalezo ngoba bekuyinto yangaphakathi ebithunyelwe izitshudeni nabasebenzi.Uthe bazokwazisa abezindaba ngesikhathi esifanele. "
    },
    {
        "content": "Kusolakala ukuthi ungene esibhedlela ngesikhathi sokuvakashelwa kweziguli owesifazane obanjwe oqotsheni ezenza udokotela ewodini.Umsolwa uboshwe esibhedlela, iThembisa Provincial Tertiary Hospital, eGauteng ngoLwesibili ebusuku.Uboshwe wase egqunywa esiteshini samaphoyisa, iRabasotho, eThembisa.Bekulindeleke ukuthi avele eNkantolo yeMantshi yaseThembisa ngoLwesine ebhekene necala lokuzenza umsebenzi wezempilo.Abezempilo eGauteng bathi yisigameko sesibili kulo nyaka sokuboshwa kozenza udokotela.NgoFebhuwari kwaboshwa owesifazane esibhedlela, iChris Hani Baragwanath Memorial Hospital, owayefuna intshontsho likaR700 esigulini ukuze asisize.Kuthiwa lo muntu wabonwa yisisebenzi sasesibhedlela esabikela abaphathi nonogada, wase ekhalelwa amasongo kaSigonyela.Nyakenye ngo-Okthoba kwaboshwa odume kuTikTok ngezeluleko zezempilo, uMnuz Matthew Lani, esibhedlela iHelen Joseph Hospital eGauteng.Kubikwa ukuthi uLani waboshwa esathwabaza kulesi sibhedlela, eziqopha edlubhe umfaniswano wodokotela nabasebenza ngakho.UMnyango wezeMpilo eGauteng uthi bazobhekana kanzima nengalo yomthetho oskhwiliphambana nobhoko abazenza odokotela nabasebenzi bezempilo bengebona.Lo mnyango uthi uzoqinisa ezokuphepha ezibhedlela nendlela elawula ukungena nokuphuma kwabantu."
    },
    {
        "content": "ZIYIFANISA nesigodi sethunzi lokufa indawo eyisiganga ebhulohweni eliphakathi kwaseMachobeni naseMolweni izakhamuzi kulandela ukuthowa kwezidumbu zabesilisa ababili abangaziwa ngoLwesithathu.Izidumbu zabafi, ebeziboshwe izandla ngemuva, kuthiwa zibonwe ngumuntu obezidlulela, wahlaba umkhosi emaphoyiseni nasemphakathini.Umthombo weSolezwe, ocele ukungadalulwa, uthe kubukeka sengathi babulawelwe endaweni yesigameko ngokudutshulwa njengoba igazi beligobhoza lapho ziwele khona izidumbu.“Mhlawumbe yisigameko seshumi manje lesi, kutholwa abantu ababulewe esikhathini esingangonyaka,” kubabaza umthombo.Uthe ngeledlule kutholwe isidumbu sowesilisa obephoswe phansi ebhulohweni.“Ukutakulwa kwakhe kwakunzima ngenxa yokuphoswa phansi ebhulohweni. Ayikho inhlobo yephoyisa engafikanga kuzanywa ukuthi atakulwe,” kusho umthombo.Ngaphambi kwalokho kwatholwa umuntu eshisiwe.“Uhulumeni ake asilekelele ngendaba yobugebengu babantu ababulawayo kule ndawo,” kusho umthombo.Induna yendawo, uMnuz Zaba Muthwa, ikuqinisekisile ukuthi le ndawo ihlaselwe yizehlo ezihlasimulisa umzimba ngenxa yokuthi iyisigange futhi akuvamisile ukuthi abantu behle benyuke kuyo.Uvumile ukuthi sekuyinto ejwayelekile ukuthi kutholwe izidumbu zabantu ababulewe ngesihluku.“Sikholelwa ekutheni bababulalela kwezinye izindawo bese bezobalahla lapha endaweni yethu ngoba kuye kuthi uma kulandelelwa kuvele ukuthi abantu basezindaweni eziqhele kakhulu nathi,” kusho uMuthwa.Uthe le nkinga ibakhathaza kakhulu ngoba ingcolisa indawo yabo futhi itshala ukwesaba ebantwini.Uveze ukuthi ngenxa yokwanda kwalezi zigameko baze basungula iforamu  eqapha ubugebengu endaweni nyakenye, wathi ukhathazeke ngokuthi yize kunjalo izigameko azinciphi.“Sesifisa nokuthi kulethwe isiteshi samaphoyisa esingumahamba nendlwana kwenzele ukuthi zizothuka izigebengu,” kusho uMuthwa.NgoFebhuwari nonyaka Isolezwe libike ngowesifazane, uPatricia Jeza (48), nendodakazi yakhe, uQueen Jeza (22), baseChesterville abatholwa belahliwe endaweni efanayo.Emva kokuhlonzwa ukuthi bangobani, kwaboshwa inyanga, uMnuz Abraham Mhlaba, owayengumfundisi webandla lamaJericho eNanda ngokubulawa kwabo.Okhulumela amaphoyisa KwaZulu-Natal, uColonel Robert Netshiunda, uthe amaphoyisa aseNanda aphenya amacala amabili okubulala kulandela isigameko sokudutshulwa kubulawe abesilisa ababili eMachobeni izolo. “Abagilwa batholwe benenqwaba yamanxeba okudutshulwa,“ kusho uNetshiunda. "
    },
    {
        "content": "ZIQALE phansi izigameko zokubanjwa inkunzi kwezimoto ezithwala imali, KwaZulu-Natal, njengoba sekwenzeke ezintathu esikhathini esingaphansi kwenyanga.Esigamekweni sakamuva esenzeke emgwaqweni u-N2 ngaKwaMashu izolo ekuseni, kuthiwa abasolwa abebehamba ngezimoto ezehlukene bavulele ngenhlamvu bebhekise emotweni ethwala imali bagcina bebaleka nesamba semali engadalulwanga.Okhulumela amaphoyisa KwaZulu-Natal, uColonel Robert Netshiunda, uthe ngesikhathi abasolwa bedubula bebhekise ngasemotweni ethwala imali,  badubule nemoto ebihamba iphoyisa engamakiwe ebelidlula liya emsebenzini.  Uthe iphoyisa  lidubule labhekisa ngakubasolwa, lasiza ekuvimbeni nabanye abashayeli bezimoto abebesebenzisa umzila ofanayo,  abebengazithola bengabagilwa bentululwane yezinhlamvu ebezindiza emoyeni zivela ohlangothini lwabasolwa.“Izigebengu zikwazile ukuqhumisa imoto ethwala imali zabaleka nesamba semali engadalulwanga.  Onogada abebegade imoto yemali baphume bengenamyocu, nakuba izigebengu zibaphuce izibhamu zabo.  Kunxuswa  noma ngubani ongaba nolwazi olungasiza amaphoyisa ukuze abambe abasolwa aludlulisele esiteshini samaphoyisa esiseduze, noma ashayele enombolweni ethi; 08 600 10111,” kusho uNetshiunda.Kwenzeka lokhu nje, amaphoyisa abesanda kuthela othulini abasolwa ababili, abadutshulwe bafa, kwathi oyedwa zamkhalela enenxeba lokudutshulwa.  Laba basolwa kuthiwa bebelandelwa ngecala lokubanjwa kwenkunzi imoto ethwala imali okuthiwa kwenzeke emgwaqweni u-R74 ngaseKranskop, ngoMsombuluko.UNetshiunda uthe ngesikhathi amaphoyisa elandela umkhondo, alandele imoto ebihamba abasolwa egcine ishayisa ipali eliseceleni komgwaqo ePhoenix, emva kokuthi abasolwa bebonile ukuthi kubashele, kuthiwa baphume badubula bebhekise ngasemaphoyiseni, amaphoyisa aphendula kwashona ababili, kwathi oyedwa  watholwa ebhace kwesinye isakhiwo enenxeba lokudutshulwa, kanti ungeniswe esibhedlela ngaphansi kweso lamaphoyisa.Ngenyanga edlule, amaphoyisa adubule abasolwa abane abebefunwa ngamacala okubamba inkunzi izimoto ezithwala imali, babulawe e-Camperdown.  Kukholakala ukuthi abasolwa badubula kuqala bebhekise emaphoyiseni, aphendula ngendlela efanayo."
    },
    {
        "content": "ZIYANDA izinkinga kumholi weNFP,  uMnuz Ivan Barnes, okufakwe icala lokuthi axoshwe ebukhanseleni.Owakhishwa esikhundleni ngesikhathi kufakwa uBarnes ebukhanseleni kuMasipala wesifunda iZululand, uMnuz Sibusiso Nkosi, ufake icala eNkantolo eNkulu eMgungundlovu.UNkosi ufuna ukuthi inkantolo ichithe ukuxoshwa kwakhe, iphinde ichithe nokuqokwa kukaBarnes kwesobukhansela.UNkosi waxoshwa kwiNFP esolwa ngokuthi usefudukele kwelinye iqembu elingazange lishiwo.Emaphepheni asenkantolo, uNkosi uthe kungamanga aluhlaza ukuthi usefudukele kwelinye iqembu.UNkosi uthe akuzange kulandelwe imigomo ngesikhathi exoshwa, wakhala ngokuthi akazange anikwe ithuba lokuthi aziphendulele.“Isinqumo sokungixosha kuthiwa sathathwa emhlanganweni wesigungu esiphezulu. Iqiniso ukuthi isigungu esiphezulu asinawo amandla okuxosha umuntu. Akukho okubhalwe phansi okukhombisa ukuthi obani ababekhona kulo mhlangano okuthiwa wathatha isinqumo sokungixosha.“Umthetho weqembu unikeza ilungelo umuntu ukuthi abizelwe esigcawini sokuqondiswa ubugwegwe uma kunezinsolo abhekene nazo. Umuntu uxoshwa emva kokunikezwa ithuba lokuthi aphonsele inselelo isinqumo sokumxosha. Mina angizange nginikwe ithuba lokuthi ngiziphendulele.”UNkosi uthe uxoshelwa ukuthi ubonwa njengomuntu ongameseki uBarnes.“UBarnes uphezu komkhankaso wokuxosha bonke labo akholwa ukuthi abahambisani naye. Akusimina owokuqala ukuba athole incwadi emxoshayo, baningi abanye abaholi abathole izincwadi zokubaxosha.”Kuleli cala, uNkosi umangalele noMphathiswa wokuBusa ngokuBambisna neziNdaba zoMdabu, uMfu Thulasizwe Buthelezi, uMasipala wesifunda iZululand, nenhlangano eyengamele ukhetho, i-Independent Electoral Commission.UNkosi ufuna kuchithwe isinqumo sikaButhelezi sokwamukela incwadi yokumxosha.Ufuna ukuthi icala lokuxoshwa kwakhe lilalelwe ngo-Okthoba 2.Ayizange iphumelele imizamo yokuthola uBarnes ukuze aphawule njengoba ucingo lwakhe beluthi lumatasa.UNkosi akasiyena umholi wokuqala ukufaka uBarnes enkantolo.Ngenyanga eyedlule abaholi beqembu abangu-12 abaqavile okukhona kubo iphini lemeya kuMasipala waseThekwini, uNksz Zandile Myeni, nemeya kaMasipala waKwaNongoma, uMnuz Mshangane Ndabandaba, bamangalela uBarnes emva kokuthi ebathumelele izincwadi ezibasabisa ngokubaqondisa ubugwegwe.INkantolo eNkulu eMgungundlovu yakhipha isivimbelo sesikhashana esinqanda uBarnes ukuthi amise la baholi.INFP ibhekene nezinkinga zangaphakathi njengoba kukhona icala eliphonsela imiphumela yengqungquthela okwakhethwa kuyo uBarnes.UBarnes wakhethwa engqungqutheleni eyayingonyaka odlule kodwa akasahoshelani nabanye abaholi aqokwa kanye nabo okubalwa kubo unobhala jikelele, uMnuz Teddy Thwala, naye uBarnes ambhalela incwadi yokumumisa."
    },
    {
        "content": "ZIZOQALA ukufundwa ngonyaka ozayo emazingeni aphansi ezikoleni zakuleli izifundo ezintsha ezizogxila kwezesayensi nobuchwepheshe, iCoding and Robotics.Lezi zifundo zigunyazwe ukuthi zifundwe wumkhandlu oqinisekisa izingabunjalo lemiphumela, Umalusi.Lokhu kuvezwe nguNgqongqoshe weMfundo eyisiSekelo uNkk Angie Motshekga, ekhuluma engqungqutheleni yabeluleka ngalezi zifundo eBirchwood Hotel & OR Tambo Conference Centre, eGoli.Uthe balubuyekezile uhlelo lokufunda nokufundiswa kwalezi zifundo abebesaluvivinya bathola nezincomo emphakathini kanjalo nakuMalusi.“Lezi zifundo zizofundwa kusuka kwaGrade R kuya kwaGrade 9. Uhlelo luzoqala ngonyaka ozayo, kodwa emazingeni aphansi okwamanje, luzobe selwenabela nakwamanye amabanga.”Uthe luzogxila ezintweni zesayensi nokuxazululwa kwezinkinga ezikhona kulo mkhakha wesayensi.“Abafundi bazokwazi ukwenza izinto ezintsha, bazofunda bebe benza kanti bazobe besebenzisa nezinto ezithinta amakhomyputha,” kusho uNkk Motshekga.Uthe bazokwakha izinto besebenzisana namarobhothi, emikhakheni ehlukene ethinta ezobunjiniyela. “Lezi zifundo zizolungiselela abafundi abazokwenza imikhakha ehlukene ethinta amakhompyutha, izibalo, ezobunjiniyela, ezobuchwepheshe neminye. Zizoqinisa ukufundwa kwezinye izifundo ezivele zikhona ezifana neCreative Arts, nezinye ezithinta impilo jikelele.” Uthe kubalulekile ukuthi abafundi babe nolwazi ngezinto ezithinta ubuchwepheshe ikakhulu ngalesi sikhathi njengoba abantu abaningi sebephila ngobuchwepheshe. Ubalule nebanga elihanjiwe emkhakheni wemfundo eyisisekelo eminyakeni engu-30 edlule.Uveze ukuthi kube nezinguquko ezinqala selokhu kwatholakala inkululeko.“Sivule iminyango kwezemfundo njengoba phambilini imfundo yayihlukaniswe ngokobuhlanga. Manje kuyimpoqo ukuthi abafundi abaneminyaka engu-7, kuya ku-15 babe sezikoleni.”Ubalule nokuthi kunezinhlelo ezihlomulisa abafundi abahlwempu njengohlelo lokudla ezikoleni.“Lolu hlelo luphakela abafundi abangu-9.6 million ngosuku ezikoleni ezingu-21 274. Bangu-61 314 abaphakela abafundi abathola itoho bakwazi ukondla imindeni yabo. Uhlelo lokudla lwenza abafundi bangalovi ezikoleni futhi bathola ukudla okunazo zonke izakhamzimba.” Uveze ukuthi basebenza ngamandla ukuqala uhlelo lokuthi kube nesidlo sasekuseni nsuku zonke ezikoleni.Ubalule nohlelo lwezikole kuzona okungakhokhwa nhlobo imali yokufunda.“Sinyukile isibalo sezikole okungakhokhwa nhlobo kuzona  njengoba zingu-80% kuleli. Lokhu kwenza ukuthi nabahlwempu bakwazi ukuthola imfundo.” Ukhale ngezinselelo ezisekhona kwezemfundo ukungaphephi ezikoleni, izidakamizwa kanjalo nodlame ezikoleni.Ubalule ukuthi sebefake ugesi ezikoleni eziningi selokhu izwe lakhululeka.Uthe njengoba kuzoba nokhetho kubalulekile ukuthi abantu bavote."
    },
    {
        "content": "ZIYANDA izinkinga kuMasipala weTheku njengoba enye inyunyana yabasebenzi enamalungu kuwona isiqale uhlelo lokuhlola ukuthi ngabe amalungu ayo ayafuna yini ukuya esitelekeni noma cha.Inyunyana yabasebenzi i-Municipal and Allied Trade Union of SA (MATUSA), ithi inesitifiketi esigunyazayo ukuthi ingaya esitelekeni uma umqashi engagobi uphondo.Mayelana nodaba lokuthi ifuna abasebenzi bakulo masipala abasesigabeni  ucategory 10, bahole iholo elilingana nelabanye abasebenzi bakwabanye omasipala abangama-Metro, okuyinto ebifunwa yinyunyana iSA Municipal Workers Union (SAMWU) yaze yangena esitelekeni esingavikelekile esithathe amasonto amathathu.UNobhala -Jikele wale nyunyana  uMnuz Thulani Ngwenya, uthe le nyunyana enamamalungu angaphezulu kancane kwangu-5000 kulo masipala sekunesikhathi inesitifiketi eyasithola kwiNational Bargaining Council kodwa bebesaqhubeka nezingxoxo kwaze kwaba isonto eledlule lapho ibone khona ukuthi sekumele ithathe isinyathelo esilandelayo.\"Ngasekupheleni kwesonto eledlule siqale uhlelo lokuthi abasebenzi abangamalungu ethu bavote basho ukuthi bayafuna yini singene esitelekeni noma cha. Uma sithola amavoti asivumelayo ukuthi singene esitelekeni sizobe sesitshela umqashi ukuthi siya esitelekeni. Okwamanje asikazi ukuthi sizoluphothula nini uhlelo lokuvota.“Okunye okusiphazamisayo ukuthi abanye babasebenzi bethu bathole izincwadi zokuqondiswa ubugwegwe ngenxa yokuthi bebengakwazi ukusebenza ngesikhathi kuqhubeka isiteleka seSAMWU, ” kusho UNgwenya.USihlalo we-IMATU eThekwini  uNksz Queen Mbatha  uthe okwamanje abakehluleki ezingxoxweni ezikhona ezingeni likazwelonke, basazoqhubeka nokukhuluma nomqashi.\"Isiteleka usicabanga uma izingxoxo sezihlulekile, okwamanje asikahluleki,\"  kusho yena.Uthe abakuxoxa nomasipala okwabasebenzi abangamalungu abo abathole izincwadi zokumiswa nezokuthi bachaze ukuthi kungani kungamele baxoshwe.\"Amalungu ethu yize ebengekho esitelekeni bekunzima ukuthi asebenze ngoba abesatshiswa. Sinabo ubufakazi balokho. Njengamanje siyaxoxa nomqashi simkhombisa nobufakazi,\" kusho uNksz Mbatha.UNkk Gugu Sisilana okhulumela uMasipala weTheku ebuzwa ngalokhu uphendule wathi umasipala ngeke uziphendule izindaba ezithinta noma  iyiphi inyunyana yabasebenzi kwabezindaba.“ Lukhona uhlaka olusemthethweni okuyi-Bargaining Council lapho zonke izindaba zabasebenzi nezikhalo kuxoxwa ngazo khona. Umasipala uyazihlonipha lezi zinqubo futhi uzoqhubeka nokuxoxa nezinyunyana zabasebenzi kulezi zinhlaka ezaziwayo.”kusho yena. "
    },
    {
        "content": "IYAVEVA inhlangano ephakela izikole KwaZulu-Natal, ngesitatimende esenziwe nguMnyango wezeMfundo esifundazweni sokuthi ibona okumele bazinuke amakhwapha ngokungakhokhelwa ngesikhathi ngenxa yokuthi eminye imininingwane ayifiki ngesikhathi emnyangweni.Le nhlangano ithi ngamampunge lokhu ngoba osonkontileka bahambisa zonke izimfanelo ngesikhathi. Labo sonkontileka bakhala ngokungakhokhelwa ngesikhathi osekuphenduke insakavukela eMnyangweni wezeMfundo esifundazweni.Le nhlangano i-National School Nutrition Programme Service Providers Association (NSNP), ithe akulona iqiniso ukuthi ibona okumele bagxekwe ngokungakhokhelwa ngesikhathi.Isitatimende sayo sithe kudala ihambisa izikhalazo zayo zokungakhokhelwa ngesikhathi ekubeni imali ephuma kuzwelonke kudala yafakwa esifundazweni.Ithe nakuba lolu hlelo lwengezelwe isabelomali ngo-R19 million, okwamenyezelwa nguMphathishwa wezeziMali, uMnuz Francois Rodgers, kodwa awukho umnyakazo wokukhokhelwa ngesikhathi njengoba kuphela izinyanga imali ingafakiwe.“Abanye osonkontileka bangene shi ezikweletini. Noma singakhokhelwa kodwa kulindeleke ukuthi ukudla sikuhambise ezikoleni. Abanye sekuphele izinyanga ezintathu bengakhokhelwe okwenza bangakwazi ukukhokhela izikweletu abasuke bezenzile bethenga ukudla,” kusho isitatimende.Umholi we-ActionSA esifundazweni, uMnuz Zwakele Mncwango, uthe le nkinga engaxazululeki yenza kube nongabazane kuhulumeni ukuthi ubakhathalele abafundi abangeke badle.Uthe akuqali ukuthi kube nesimo esifuze lesi njengoba nanyakenye kwaba nenhlekelele abafundi bangadla.“Sambhalela ngoJulayi uMphathiswa wezeMfundo, uMnuz Sipho Hlomuka, sifuna incazelo mayelana nokubambezeleka ekukhokhelweni kosonkontileka, wasishaya indiva. Kucacile ukuthi uhulumeni wesifundazwe ohlanganisa i-ANC, IFP, DA ne-NFP uyahluleka ukubhekela abafundi,” kusho uMncwango. Umnyango usuke wayiveza eyokuthi ukufakwa izikhawu kwemali yawo kwenza ungakwazi ukuhlangabezana nezinye izidingo okubalwa ukukhokhelwa kwabenza imisebenzi nalo mnyango ngesikhathi.Okhulumela umnyango, uMnuz Muzi Mahlambi, uthe bayaxoxa nenhlangano emele abaphakela izikole mayelana nokukhokhelwa.Uthe akubona bonke abangakhokhelwe njengoba ezinye izizathu zidalwa ngukuthi abakazilethi ezinye izimfanelo ngesikhathi.“Abanye uthola ukuthi othishanhloko besuke bechitha ukuthi izinto ezithile zilethwe bese kuba nokubambezeleka. Siyangenelela singumnyango ekutheni bakhokhelwe ngokushesha. Sinethemba ukuthi bazokhokhelwa lingakapheli isonto.”  "
    },
    {
        "content": "SIQALE ngegiya eliphezulu isigcawu esiqondisa ubugwegwe uMengameli wezimantshi KwaZulu-Natal, uMnuz Eric Nzimande.Isigcawu sihlelelwe ukuhlala kusukela ngoMashi 4 kuze kube nguMashi 15, nonyaka, eNkantolo yasePhoyinti eThekwini.UNzimande uthweswe amacala angu-162, awaphika wonke, okukhona awokugwazisa ngemali nangocansi abafuna izikhundla, ukugembula e-casino ngesikhathi somsebenzi namanye.IKhomishini yeziMantshi iyona eshushisa uNzimande phambi kweJaji uJeremiah Shongwe eselathatha umhlalaphansi.Ngokusho kuka-Advocate Sipikazi Poswa-Lerithole SC, ohola ithimba lekhomishini, bafuna uNzimande alahlwe ngawo wonke amacala athweswe wona.Lolu qweqwe lommeli luthi umvusi wenyamazane, uNkk Lindelwa Gumede owabika uNzimande kwikhomishini ngamacala okugwazisa ukuze ahambise igama lakhe kwiphini likaNgqogqoshe woMnyango wezobuLungiswa, uMnuz John Jeffreys, khona ezothola isikhundla sokuba yimantshi okwesikhashana.Kusolakala ukuthi uNkk Lindiwe wayencamela ukugwaza ngemali eyagcina isinguR140 000 ngoba egwema okwakufunwa uNzimande owayefuna azohlala emathangeni akhe bawotawotane, kukhulunywe ngocansi.UNkk Gumede kuthiwa wakhokha kwaguga iphakethe, kwathi esehluleka wavele wabika izinsolo ngoJulayi 2015.Kodwa ngo-2016, lo mmangali wawahoxisa amacala ayesebikwe nasemaphoyiseni ebhekiswe kuNzimande kodwa wama ekutheni akushilo esitatimendeni esifungelwe kuyiqiniso.Kuthiwa washenxa ngoba eshodelwa yimali yokuqhubeka necala. Kuvele ukuthi uphenyo olwasungulwa lwapequlula namarekhodi ezingcingo eziqoshiwe ocingweni likaNzimande noxhaxha lwama-akhawunti akhe asemabhange okuthiwa wayefakelwa khona imali ayegwazelwa ngayo abafuna izikhundla.UNzimande usolwa ngokuthi wayenabantu ababezwa ngaye, bemkhokhela imali, kuthi ogolozayo abukaniswe nabanye abasebenzi esidlangalaleni. Laba ababizwe ngobhululu bakaNzimande kuthiwa babesentendeni yesandla sakhe, besebenza umathanda ngisho ungafaka icala ngabo, babengathintwa.UNzimande akavumanga ukuya phansi engandlalelwe njengoba ekhulume ngomlomo wommeli wakhe, uMnuz Ravindra Maniklall, wathi uyabhecwa, kuhlaselwa isithunzi sakhe nesezobulungiswa.Uthe kwaphulwa umthetho kupeqululwa amarekhodi ocingweni lakhe nawasemabhange yize uNkk Gumede ayesewahoxisile amacala.UNzimande ulandise wathi uNkk Gumede wadinwa ukuthi wachithwa nguJeffreys ekutheni aqhubeke abambe isikhundla semantshi, wase esola yena ukuthi wamnyundela.Uqhube wathi uzofakaza uma edingeka futhi nabantu okuthiwa wabagwazisa bayakweshwama okushiwoyo ngabo ngaye.Kulindeleke ukuthi uShongwe abize ufakazi wokuqala walesi sigcawu."
    },
    {
        "content": "SESENYUKELE kubantu abangu-1 044 isibalo sabantu abahaqwe isifo samehlo uphenyane KwaZulu-Natal.Izibalo zakamuva ezikhishwe wuMnyango wezeMpilo KwaZulu-Natal zikhombisa ukuthi kusukela ngeSonto, bese zingu-1 044 iziguli ezihaqwe ilesi sifo.Izimpawu zaso zihlanganisa ukuvuvukala kolwelwesi lweso, ukukhala kweso nokuluma kwalo. Kulezi ziguli umnyango, uthe ezine  zihlala ezindaweni ezingaphansi kukaMasipala Ugu ezingu-1 040 zihlala eThekwini.Lesi sitatimende siqhuba sithi uMphathiswa walo mnyango, uNkk Nomagugu Simelane, unxusa abantu abazibona benezimpawu zalesi sifo ukuthi bavakashele emtholampilo noma kudokotela ngokushesha. \"Umnyango unohlelo oluqhubekayo lokufundisa umphakathi usebenzisa izinkundla ezehlukene zokuxhumana nemithombo yezindaba. Indlela yokusigwema ukugeza izandla nokuthi abanaso bagweme ukuhlala nabanye abantu noma bafake izinto ezivikela amehlo,\" kusho isitatimende."
    },
    {
        "content": "IQEMBU elisha, uMkhonto weSizwe, lithi kalisahlehli esinqumeni salo njengoba owayengumengameli, uJacob Zuma, ephezulu ohlwini lwalo, lifuna abuyele aphathe izwe.Amaqembu ezepolitiki amatasa alungiselela ukhetho lukazwelonke oluzoba ngoMeyi 29, nonyaka. Inhlangano yokhetho i-IEC ngoLwesihlanu, ivalile ukwemukela uhlu lwabazomela amaqembu ePhalamende.Uhlu lwamalungu e-ANC luputshukile, kuthe kusabatshazwa lona kwavela nolweMK ehlasela ngoZuma phezulu eqhulwini.UMkhonto weSizwe yiqembu elimenyezelwe ngoDisemba nyakenye, lapho uZuma aphumela khona obala ethi uyaleseka, akasayingeni eye-ANC. Kunengqinamba yokuthi uZuma uke walahlwa yicala kanti i-IEC ayibemukeli abantu abanjalo ohlwini.Kuphinde kube nemibuzo yokuthi njengoba eke waba wumengameli usazokwazi yini ukuphinda angenele umbango wesikhundla esebuya ngelinye iqembu?Okhulumela uMkhonto weSizwe, uMnuz uNhlamulo Ndhlela, uxoxe neSolezwe ngohlu lwabo lwasePhalamende olusabalele ezinkundleni zokuxhumana. Uhlu lukhomba uZuma phezulu eqhulwini, alanywe nguMnuz Jabulani Khumalo olele isibili.Uthe bazolwa banqumuke izindla impela akusajiki, uZuma kufanele abe wumengameli uma benqoba. Sekuvele kuqalile ukusabalala izithombe zikaZuma njengokunguyena owubuso beMK.UNdhlela uthe bakhathezekile ngokuthi uhlu lwabo luputshukile futhi basafuna ukubheka ukuthi yilona ngqo yini. Uthe kuyiqiniso ukuthi uZuma uphezulu ohlwini lwabo futhi kufanele abe wumengameli wezwe.“Uzoba wubuso esizokhankasa ngabo futhi wuyena esihlasela ngaye kwesikamengameli. Indaba yerekhodi lobugebengu ayikho ngoba kwakungelona icala lobugebengu kodwa kwakuyicala lombango. UZuma akaze avele enkantolo yemantshi noma enkantolo enkulu alahlwe yicala,’’ kusho uNdhlela.Ungoti wezomthetho uMnuz Mpumelelo Zikalala onguMqondisi weZikalala Attorneys, uthe awekho nakancane amathuba okuthi abeMK banqobe noma bengaya enkantolo ngalolu daba. “I-IEC yiyona enamandla okumchitha uZuma ngenxa yokuthi walahlwa yicala. Umthetho uthi uma umuntu walahlwa yicala wagwetshwa izinyanga ezingu-12 enganikiwe nethuba lolukhokha inhlawulo, ngeke aye ePhalamende. UZuma wagwetshwa izinyanga ezingu-15 futhi wayengeke asidonse isigwebo uma engatholwanga enecala,’’ kusho uZikalala.Uthe uZuma akanalo ithuba lokungena ePhalamede futhi lokho kucace bha, kungenzeka ukuthi basebenzisa igama lakhe nje ngoba ewumuntu onodumo kwezepolitiki.Ngokuvamile uma iqembu lididiyela uhlu lwasePhalamende, lowo abahlasela ngaye kwesikamengameli uba ngowokuqala ohlwini. Abanye abaqaphelekayo ohlwini nguMnuz Des Van Rooyen wodumo lwesikhundla sikangqongqoshe wezeziMali owafakwa wakhishwa.UVan Rooyen ungunombolo 12 ohlwini kanti kuvela negama lendodakazi kaZuma, uDuduzile. Kuvela negama likaMnuz Phumlani Mfeka wodumo lwenhlangano Injeje yaBeNguni yena ongunombolo 175 ohlwini.Sebebonke bangu-200 ohlwini kanti kugqishe amagama abantu abangaziwa kahle kwezepolitiki. UNdlhela uthe baningi abantu abasebenzayo nabanamagalelo kwezepolitiki kodwa abangadumile.UNdhlela uthe iqembu lilungiselela ukwethula umhlahlandlela wokhetho ekuqaleni kuka-Ephreli, wathi bankankanya cishe umhlaka 6. Uthe ngeke kube senkundleni yezemidlallo futhi indaba yaseFNB le esabalele, ayikho. Uthe bazoqhamuka nento ehlukile nengakaze ibonakale."
    },
    {
        "content": "UKUHLAKAZWA kwebhodi leNSFAS ebelehlulwa wumsebenzi, akufanele kube yinto eyenzeka yedlule kanjalo nje. Kufanele uhulumeni azibuze imibuzo ngokusebenza kwamabhodi ezinkampani zakhe.UDkt Blade Nzimande, uNgqongqoshe weMfundo ePhakeme, usanda kumemezela ukuthi uhlakaze ibhodi leNSFAS, ekhala ngokuthi lehlulwe wumsebenzi. I-NSFAS ingaphansi kweso lomnyango kaNzimande futhi kulindelekile ukuthi anyakaze uma esola ukuthi akuhambi kahle.Amalungu ebhodi axoshwa nje, obengusihlalo uMnuz Ernest Khosa ubesevele esulile esikhundleni sakhe. Wesula nje, uke waba sematheni ngezinsolo ezinzima. Ngaphambi kwalokho obeyisikhulu esiphezulu uMnuz Andile Nongogo, waxoshwa emuva kokusolwa ngokungahambisi kahle.Kwayena uNzimande lona ohlakaze ibhodi, uke wasoleka ngenkohlakalo kukhalwa ngokuthi kukhona imali abebuye ayiphambukise. UNzimande uyaziphika zonke izinsolo uthi futhi akayi ndawo, ngeke esule esikhundleni ngenxa yomsindo.Izinhlaka ezehlukene zimncomile uNzimande ngalokhu zithi udodile ngoba uzwe isikhalo sezitshudeni ezithwele kanzima ngenxa yeNSFAS. Izinhlangano zezitshudeni azikufihlanga ukuthi liphume nobovu futhi izitshudeni zitshakudulisa okwamathole ebona onina njengoba kuhlakazwe ibhodi leNSFAS.UNzimande uwachithe wonke amalungu ebhodi wase efaka iNSFAS ngaphansi komlawuli, lokhu kuchaza ukuthi isimo sibi impela.Into okufanele icutshungulwe kabanzi wukuthi kudalwa yini ukuthi amabhodi ezinkampani zombuso abenezinkinga? Akuqali ngeNSFAS ukuba nezinkinga kodwa zibhokile izinsolo ngezinkampani zombuso futhi yinto endala.Inkampani yezindiza kuleli iSAA, ibe sematheni isikhathi eside ibhedelwa yizinto, namanje isimo asikabi sihle nakhona kukhalwa ngebhodi. Udaba lwebhodi leSAA lwakhulunywa kakhulu ngesikhathi kuhlezi ikhomishini eyayiphenya ukulawulwa kombuso yidlanzana.IPrasa ingenye yezinkampani kahulumeni eke yaba nezinkinga ezifanayo kukhalwa ngebhodi layo. Nayo iPrasa yavela phambi kwekhomishini lapho yayiphenywa futhi kusolwa ibhodi ngokungahambisi kahle izinto.IDenel ibibhekene nenkinga efanayo nakhona kukhalwa ngamalungu ebhodi, kuthiwa ayebuye angahambisi izinto ngendlela.IPosi libhekene nezinkinga zezimali nakhona bekukhonjwa ibhodi lakhona ngokuthi alizihambisi kahle izinto.I-Eskom ihlaselwe yizinkinga namanje futhi udaba lwebhodi layo lukhulunywe kakhulu nayo le nkampani yakhonjwa kakhulu ngesikhathi kuhleli ikhomishini eyayiphenya ngokulawulwa kombuso yidlanzana.NaseTransnet wutwayi olufanayo nakhona, balwenwaya luvumbuke kanti kunenkombankombane nakhona kukhalwa ngebhodi. Zonke lezi zinkampani zisolwa ngokuba yizizinda zenkohlakalo yamathenda nokuyinto ebuyela kukho ukungasebenzi kahle kwamabhodi.Izinkampani zikahulumeni zihlala zitakulwa ngokunikezwa imali njalo nje uma sezicwile ezikweletwini futhi zingasakwazi ukusebenza kahle. Kwesinye isikhathi kuze kudilizwe nabasebenzi.Aqokwa kanjani amabhodi ezinkampani zombuso ?Izinkampani zombuso zingaphansi kweminyango kahulumeni eyelusa ukusebenza kwazo. Ungqongqoshe unamandla okuqoka, nokudiliza ibhodi futhi lokhu ukudingida nekhabhinethi kube yiyona ephasisayo.Kuyaziwa kodwa ukuthi inhlangano ebusayo ivamile ukuba nezwi ekuqokweni kwabantu ngoba yazivumela yona ukuthi iyawubeka umbono, iphakamise namagama abantu ebathembayo.Ibhodi uma seliqokiwe liba nomsebenzi wokwelusa ukusebenza kwenkampani liqashe isikhulu esiphezulu kube yisona esiphatha ukusebenza kwansuku zonke. Kuvamile ukuthi uma kunezinkinga kube wukuthi indaba inebhodi nesikhulu esiphezulu, abasuke behlulekile.I-DA ithi iyezwa ngesinqumo sokuhlakaza ibhodi kodwa ayigculisekile futhi ibona ukuthi uNzimande kufanele alandele ibhodi naye asule ngoba wehlulwe wumsebenzi.“Yonke le nyakanyaka idala olukhulu ungabazane ngokuphathwa kwezindaba zokuxhaswa kwezitshudeni ngemali. Ziningi izitshudeni ezisale dengwane zilambile. Bekungakuhle naye uNzimande abalandele bonke asule esikhundleni,’’ kusho iDA.I-ActionSA ikhala esifanayo neDA ithi, akuhambe uNzimande ngoba empeleni nguyena owehlulwa wumsebenzi.“Ukwesula kwebhodi akuchazi ukuthi seliphunyilile ekutheni liphendule ngezenzo zalo ngoba udaba lusaphenywa amaphoyisa. Siyanxusa nokuthi uNgqongqoshe uNzimande ahoxe esikhundleni,’’ kusho i-ActionSA.I-SACP ebuye ibe yikhaya likaNzimande, ithe iyasemukela isinqumo sakhe sokuhlakaza ibhodi leNSFAS futhi ikubona njengesinyathelo esimqoka ekusombululeni izinkinga zezitshudeni.Kufanele uhulumeni azinuke amakhwapha ngendlela okuqokwa ngayo amabhodi, nohlobo lwabantu abaqokwayo kanjalo nendlela abasebenza ngayo. Kufanele kubhekwe nokuthi yikuphi okungase kwenziwe ukuthuthukisa ukusebenza kwamabhodi."
    },
    {
        "content": "IZOQEDA izingane ezingondingasithebeni iFundani Children’s Home, eyakhiwe ngumacaphunakusale waseThekwini, uMnuz Vivian Reddy.Leli khaya elidle uR7 million eliku-North Coast Road, eThekwini, livulwe ngokusemthethweni ngoLwesihlanu, nguReddy, iMeya yeTheku uMnuz Cyril Xaba nePhini likaNgqongqoshe wezokuThuthukiswa koMphakathi, uMnuz Ganief Hendricks.UReddy uthe ukusiza abantu yinto ehlale isenhliziyweni yakhe njengoba engafuni ukubona abantu bedonsa kanzima. Uthe leli khaya lisekujuleni kwenhliziyo yakhe ngoba umsunguli walo uNkk Prudence Mwandla, ngumuntu osebenza kanzima ukuqinisekisa ukuthi izintandane ziba nekusasa eliqhakazile.“Ngingusomabhizinisi okholelwa kakhulu ekubuyiseleni emphakathini ngoba ngifuna abantu baphile kahle. Kubalulekile ukuthi singalindi ukuthi uhulumeni enze yonke into kodwa nathi singosomabhizinisi, silekelele emphakathini. Leli khaya lizosusa izingane ezingondingasithebeni emgwaqweni,” kusho uReddy.Uthe iSibaya Community Trust okuyinhlangano yakhe abuyisela ngayo emphakathini, isinikelele ngo-R270 million isiza izinhlangano zomphakathi ezingaphezu kuka-200, ngezindlela ezihlukene.IMeya yeTheku, uMnuz Cyril Xaba, ithe abanye osomabhizinisi kufanele basike iphethini kuReddy, babuyisele emphakathini ukuze kunciphe igebe phakathi kwabampofu nabacebile.Uthe uhulumeni ufuna ukuqeda ubuphofu ngonyaka ka-2030, ngakho osomabhizinisi kufanele basebenzisane nohulumeni ukuletha impilo engcono kubantu.IPhini likaNgqongqoshe wezokuThuthukiswa koMphakathi, uMnuz Ganief Hendriks, lithe yize uhulumeni ekhipha izibonelelo zabampofu kodwa kubalulekile ukuthi osomabhizinisi basize.Uthe iFundani Children’s Home ngeke igcine ngokuqoqa izingane kodwa izozinika ikusasa eliqhakazile ukuze zibe yizakhamuzi ezizoletha umehluko eNingizimu Afrika.UNkk Mwandla uthe uswele amazwi okubonga kuReddy ngoba sekuphele iminyaka ewu-15 ecela uxhaso lokwakhelwa elinye ikhaya lezintandane kodwa kungekho abamsizayo.UMnuz Njabulo Mngadi (30) owakhulela eKhulani Children’s Shelter, uthe uNkk Mwandla wamsiza kakhulu njengoba weza kuleli khaya emuva kokushonelwa ngabazali.“Impilo yayinzima emuva kokushonelwa ngabazali kodwa uMam’Prudence wangithatha wangikhulisa nabanye ababesesimweni esifana nesami. Namhlanje ngiyiphoyisa, ngishadelwe ngenxa yokuqoqwa nguye. Naleli khaya lizosiza ezinye izintandane,” kusho uMngadi."
    }
]